བར་དོའི་ཐོས་གྲོལ་ཆེན་མོའི་ཆོས་སྐོར་ཕྱོགས་བསྒྲིགས་བཞུགས་སོ། །
མཛད་པ་པོ། གྲུབ་ཐོབ་ཀརྨ་གླིང་པ་སོགས་ཀྱིས་མཛད།
༄༅། །རྣམ་ཐར་བསྡུས་པ།
༄༅། །ཅོག་རོ་ལོ་ཙཱ་བ་ཀླུའི་རྒྱལ་མཚན་གྱི་རྣམ་འཕྲུལ་གཏེར་སྟོན་ཀརྨ་གླིང་པ་ནི། དྭགས་པོའི་ཡུལ་གྱི་སྟོད་ཁྱེར་གྲུབ་ཅེས་པར་གྲུབ་ཆེན་ཉི་ཟླ་སངས་རྒྱས་ཀྱི་སྲས་ཆེ་ཤོས་སུ་འཁྲུངས། རྟེན་སྔགས་འཆང་། ཡོན་ཏན་དཔག་ཏུ་མེད་པ་མངའ་ཞིང་མངོན་ཤེས་དང་འཕྲིན་ལས་གང་ལའང་ཐོགས་པ་མེད་པའི་བདག་ཉིད་དུ་བཞུགས། དགུང་ལོ་བཅོ་ལྔ་པར་ལུང་བསྟན་དང་རྟེན་འབྲེལ་འཛོམ་ནས་སྒམ་པོ་གདར་གྱི་རི་ལྷ་བྲན་གར་བྱེད་པ་འདྲ་བ་ནས་ཞི་ཁྲོ་དགོངས་པ་རང་གྲོལ་དང་ཐུགས་རྗེ་ཆེན་པོ་པདྨ་ཞི་ཁྲོ་སོགས་ཀྱི་གཏེར་བཏོན། ཆོས་བདག་བུ་ཆེན་བཅུ་བཞི་ལ་པདྨ་ཞི་ཁྲོའི་ཆོས་སྐོར་ཚང་བར་གནང་། དགོངས་པ་རང་གྲོལ་ཆོས་སྐོར་རྣམས་སྲས་ཉི་ཟླ་ཆོས་རྗེ་ཁོ་ན་ལ་གནང་ནས་བརྒྱུད་པ་གསུམ་གྱི་བར་དུ་གཅིག་བརྒྱུད་བཀའ་རྒྱས་བཏབ། ལུང་ནས་བསྟན་པའི་གཟུངས་མ་དང་རྟེན་འབྲེལ་མ་འགྲིགས་པས་ཞིང་ཁམས་གཞན་དུ་གཤེགས་སོ༑ ༑ཞི་ཁྲོ་དགོངས་པ་རང་གྲོལ་ནི་བརྒྱུད་པ་གསུམ་པ་ནམ་མཁའ་ཆོས་ཀྱི་རྒྱ་མཚོ་ནས་རྒྱ་ཆེར་འཕེལ་ཏེ་དབུས་གཙང་ཁམས་གསུམ་དང་ཁྱད་པར་མདོ་ཁམས་ལྷོ་བྱང་ཀུན་ཏུ་དབང་ལུང་ཁྲིད་རྒྱུན་སྟོང་མཆོད་ལ་སོགས་པའི་ཕྲིན་ལས་ད་ལྟའི་བར་དར་རྒྱས་སུ་བཞུགས།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་གྱི་རྫོགས་རིམ་བར་དོ་དྲུག་གི་སྔོན་འགྲོ་རང་རྒྱུད་སྦྱོང་བའི་ཁྲིད་ཐར་ལམ་སྣང་བྱེད་བཞུགས་སོ། །
ན་མོ་ཤྲཱི་ས་མནྟ་བྷ་དྲ་ཡེ། ཀ་དག་སྤྲོས་བྲལ་གདོད་མའི་གཞི་དབྱིངས་སུ། །ལྷུན་གྲུབ་རིགཔའི་ཡེ་ཤེས་མཐར་ཕྱིན་ཏེ། །ཟུང་འཇུག་བདེ་ཆེན་སྒྱུ་མའི་རོལ་མོ་ཉིད། །ཅིར་ཡང་འཕྲུལ་མཛད་ཐོག་མའི་མགོན་དེར་འདུད། །བདེ་སྟོང་ཐུགས་ཀྱི་སྒྱུ་འཕྲུལ་རྡོ་རྗེ་སེམས། །བདེ་གཤེགས་གསུང་གི་དབང་ཕྱུག་པདྨ་འབྱུང་། །བརྒྱུད་གསུམ་གསང་བའི་མཛོད་འཆང་བླ་མ་རྗེ། །འབྲལ་མེད་བདེ་ཆེན་འཁོར་ལོའི་རྒྱན་དུ་བཞུགས༑ ༑རྒྱལ་ཀུན་ཐུགས་ཀྱི་ཡང་བཅུད་གསང་ཆེན་གྱི། །གདམས་པའི་གནད་ཟབ་དྲིན་ལྡན་བླ་མ་ཡི། །ཞལ་གསུངས་གང་དེ་ཆོས་ཀྱི་མཆེད་རྣམས་དང་། །རང་གིས་གང་ཟིན་གཅིག་ཏུ་བསྡོམས་ཏེ་བྲི། །དེ་ལ་འདིར་ཟབ་ཆོས་ཞི་ཁྲོ་དགོངས་པ་རང་གྲོལ་ལས་རྫོགས་རིམ་བར་དོ་དྲུག་གི་ཁྲིད་ཀྱི་བྱུང་ཁུངས་ལོ་རྒྱུས་ནི། རང་བཞིན་གདོད་མའི་གནས་ལུགས་ཆོས་ཉིད་འདུས་མ་བྱས་ཇི་བཞིན་པར་མངོན་སུམ་དུ་མཛད་པའི་ཆོས་སྐུ་ཀུན་བཟང་ཡབ་ཡུམ། རང་སྣང་རྣམ་པར་དག་པ་འོག་མིན་ཞིང་དུ་མཚན་མ་རྟགས་ཀྱི་ཕྱག་རྒྱ་རྡོ་རྗེ་འཆང་གི་རྣམ་པར་བཞེངས་ནས། རང་ལས་མི་གཞན་པའི་འཁོར་རྒྱལ་བ་ཞི་ཁྲོའི་ལྷ་ཚོགས་རྣམས་ལ་རང་བཞིན་རྫོགས་པ་ཆེན་པོའི་ཆོས་ཀྱི་འཁོར་ལོ་སྒྲ་ཚིག་བརྗོད་པ་ལས་འདས་པ་རང་བྱུང་ཡེ་ཤེས་ཆེན་པོའི་དགོངས་པའི་རྩལ་ལས་སྣང་བར་མཛད་པ་ནི་རྒྱལ་བ་དགོངས་བརྒྱུད་དང་། དེ་ནས་དཔལ་རྡོ་རྗེ་སེམས་དཔའ་ཉིད་མིའི་སྐྱེ་བར་སྣང་བ་སྤྲུལ་པའི་སྐུ་དགའ་རབ་རྡོ་རྗེས་སློབ་དཔོན་འཇམ་དཔལ་བཤེས་གཉེན་དང་། དེས་ཤྲཱི་སིངྷ། དེས་སློབ་དཔོན་པདྨ་འབྱུང་གནས་ལ་བརྒྱུད་པ་སྟེ་དེ་རྣམས་བརྡ་ཐབས་བསྟན་པ་ཙམ་གྱིས་རྟོགས་པ་ཀློང་དུ་གྱུར་ནས་རིག་འཛིན་གྱི་ས་ལ་གནས་པས་རིག་འཛིན་བརྡ་བརྒྱུད་ཅེས་བྱ༔ དེ་ནས་གུ་རུ་རིན་པོ་ཆེ་བོད་ཡུལ་དུ་ཕེབས་ནས་བཞུགས་པའི་དུས་ཆོས་རྒྱལ་ཁྲི་སྲོང་ལྡེའུ་བཙན། མཁའ་འགྲོ་ཡེ་ཤེས་མཚོ་རྒྱལ། ཅོག་རོ་ཀླུའི་རྒྱལ་མཚན་སོགས་ལས་ཅན་དག་པའི་འཁོར་རྣམས་ཀྱིས་ཞུས་ཏེ༔ རང་བཞིན་རྫོགས་པ་ཆེན་པོའི་རྒྱུད་སྡེ་ཐམས་ཅད་ཀྱི་སྙིང་པོའི་ཡང་བཅུད་བར་དོ་དྲུག་གི་ཁྲིད་དུ་བཏབ་སྟེ་གནང་ནས་དཔལ་དྭག་ལྷ་སྒོམ་པོའི་རི་ལྷ་བྲན་གར་བྱེད་པ་འདྲ་བར་གཏེར་དུ་སྦས་སོ། །ཕྱིས་སུ་དུས་རྟགས་རྟེན་འབྲེལ་མངོན་དུ་གྱུར་པའི་ཚེ་ཉི་ཟླ་སངས་རྒྱས་ཀྱི་སྲས་ཀརྨ་གླིང་པས་གཏེར་ནས་བཏོན་ཏེ། རང་གི་སྲས་ཉི་ཟླ་ཆོས་རྗེ་ལ་གནང་། དེ་ཉི་ཟླ་འོད་ཟེར་ལ༑ དེས་རྒྱ་ར་བ་ནམ་མཁའ་ཆོས་ཀྱི་རྒྱ་མཚོ་ལ་གནང་བ་སྟེ་མི་རབས་གསུམ་གྱི་བར་ཆིག་བརྒྱུད་དུ་མཛད་ནས། རྒྱ་ར་བས་ཁྱབ་བརྡལ་དུ་སྤེལ་ཏེ་བསྟན་པ་བྱང་ནས་བྱང་དུ་རྒྱ་ཆེར་དར་ཞིང་ད་ལྟའི་བར་དུ་བཞུགས་པ་འདི་གཅིག་ནས་གཅིག་གམ་མོད་པོ་རུ་ཞལ་ནས་སྙན་དུ་བརྒྱུད་པས་ན་གང་ཟག་སྙན་བརྒྱུད་ཅེས་བྱའོ། །དེ་ལྟར་བྱུང་བའི་གདམས་པ་འདི་ནི་དུས་ཅི་ཙམ་སྙིགས་མར་གྱུར་པ་དེ་ཙམ་དུ་བྱིན་རླབས་ཀྱི་ཚན་ཁ་ཡང་ཆེས་ཆེ་བས་ན། སྙིགས་མའི་སྐྱེ་བོ་ཉོན་མོངས་པ་ཤེས་ཆེ་ཞིང་སྡིག་སྒྲིབ་ཇི་ལྟར་ཆེ་བ་ཞིག་ཡིན་ནའང་། གདམས་ངག་འདི་ལ་ཡིད་ཆེས་ཤིང་ཉམས་སུ་བླང་ན་ཚེ་གཅིག་ལ་སོགས་པ་ལ་གྲོལ་བར་འགྱུར་བས་འདི་ལྟ་བུའི་གདམས་པ་ཟབ་མོ་འདི་དང་འཕྲད་ནས་ཉམས་སུ་ལེན་དུ་ཡོད་པ་འདི་སྐལ་བ་བཟང་པོ་སྙམ་དུ་སྙིང་ནས་དགའ་བ་བསྐྱེད་དེ་འདུག་པར་བྱའོ། །དེ་ཇི་ལྟར་ཉམས་སུ་ལེན་པའི་ཚུལ་ལ་སྦྱོར་དངོས་རྗེས་གསུམ་ལས། དང་པོ་ལ་ཐུན་གྱི་སྔོན་འགྲོའི་དབང་དུ་བྱས་ན་གདམས་ཁྲིད་ཐོབ་པའི་གང་ཟག་དེས་མཚན་ཐུན་དང་པོ་ལ་དགེ་སྦྱོར་དང་ཉམས་ལེན་ལ་བརྩོན་ནས། མཚན་ཐུན་བར་མ་ལ་ཉལ་བའི་ཚེ་ན་རིག་པ་སྐུ་གསུམ་གྱི་བཞུགས་གནས་སྙིང་པདྨ་འདབ་བཞིའི་དབུས་སུ་མཆོག་གསུམ་རྩ་བ་གསུམ་དང་ཆོས་སྐྱོང་སྲུང་མ་ཐམས་ཅད་འདུས་པའི་ངོ་བོ་གུ་རུ་མཚོ་སྐྱེས་རྡོ་རྗེ་ཚོན་གང་བ་ཞིག་བཞུགས་པའི་སྐུའི་འོད་ཟེར་གྱིས་རང་གི་ལུས་རྡོས་བཅས་ཤ་ཁྲག་གི་ཕུང་པོ་འདི་སྦྱངས་ནས་འོད་ཀྱི་རང་བཞིན་དང་། ཕྱི་ནང་སྣོད་བཅུད་ཀྱི་སྣང་བ་ཐམས་ཅད་ཀྱང་སྦྱངས་ནས་འོད་གསལ་གྱི་ངོ་བོར་ཚུར་ཐུམ་སྟེ་རང་སེམས་རིག་པའི་ངོ་བོ་གསལ་ལམ་མེ་བླ་མའི་སྐུ་དང་རང་སེམས་དབྱེར་མེད་དུ་བསམ་ནས་མོས་གུས་དང་མ་བྲལ་བར་ཉལ་བས་གཉིད་དུ་འགྲོ་ཁར་པདྨ་ཁ་ཟུམ་པར་བསམ་ནས་མ་ཡེངས་པར་གཉིད་འོད་གསལ་དུ་སྦ། ནམ་སོང་སོད་སོང་དུ་སྔར་གྱི་རྒྱུན་བསྐྱངས་ཏེ་མོས་གུས་དུང་དུང་བ་རེ་བྱ། དེ་ནས་མཚན་ཐུན་ཐ་མ་ཐོ་རེངས་ཀྱི་དུས་སུ་ནམ་མཁའི་དབྱིངས་ནས་དཔའ་བོ་མཁའ་འགྲོ་མ་མང་པོས་ཌཱ་མ་རུ་དང་དྲིལ་བུའི་སྒྲ་བསྐུལ་ནས་གཉིད་སད་པར་བསམ་སྟེ། དེ་མ་ཐག་གཉིད་ཀྱི་བདེ་བ་ལ་མི་ཞེན་པར་མལ་ནས་ཧར་གྱིས་ལང་སྟེ་གཉིད་ད་རུང་ཅུང་ཟད་མ་སངས་བར་ཡོད་ན་ཕན་ཚུན་འགྲོ་བ་དང་། ཕྱིར་འགྲོ་བ་དང་༑ མལ་སའི་ནང་ནས་གཞན་དུ་འདུག་པ་སོགས་བྱ། གང་ལྟར་ཡང་ཐོག་མར་ལུས་ཀྱི་སྔོན་འགྲོ་རྣམ་སྣང་ཆོས་བདུན་སོགས་འདུག་ཚུལ་ལེགས་པར་བྱ། ལག་གཉིས་པུས་མོར་བཀབ། ངག་གི་སྔོན་འགྲོ་རླུང་དགུ་ཕྲུགས་སུ་འབུད། ཡང་ན་རླུང་རོ་བསལ་བ་འོག་ཏུ་བྱ། སེམས་ཀྱི་སྔོན་འགྲོ་དབྱིངས་ན་བཞུགས་པའི་དཔའ་བོ་མཁའ་འགྲོ་རྣམས་ཀྱིས་དྲན་བསྐུལ་མཛད་པའི་རྐྱེན་གྱིས་རང་གིས་རང་ལ་བསྐུལ་མ་གདབ་སྟེ་དམ་བཅའ་ཞིང་། ཀྱེ་མ་ཕ་པོ་དལ་འབྱོར་ཐོབ་ཅིང་དགེ་བ་ལ་བརྩོན་དུ་ཡོད་པའི་སྐལ་བ་དང་ལྡན་ཕྱིར་སྐལ་ལྡན་ཞེས་བོས་ཏེ། འཁོར་བ་ཐོག་མ་མེད་པ་ནས་ད་ལྟའི་བར་དུ་མ་རིག་གཏི་མུག་གི་གཉིད་ཀྱིས་ནོན་ཏེ་ལེ་ལོ་བག་མེད་ཀྱི་ངང་དུ་ཉལ་བས་ཡུན་དེ་ཙམ་སོང་བས་ཆོག་གི །ད་ནི་གཏན་བདེ་སྒྲུབ་པའི་སྐལ་པ་ཡོད་པའི་གནས་སྐབས་འདིར་བག་མེད་སོས་དལ་དུ་སྡོད་པའི་ལོང་ཁོམ་མི་འདུག་སྒོ་གསུམ་འབོད་པ་དྲག་པོས་སྙིང་པོའི་སྒྲུབ་པ་ལ་གཞོལ་བར་བྱ། དེ་ཡང་ཆོས་ཐམས་ཅད་རང་བཞིན་གྱིས་སྟོང་ཞིང་སྤྲོས་པ་དང་བྲལ་བ་ཡིན་པ་ལ་དེ་ལྟར་མ་རྟོགས་པའི་འགྲོ་བ་རྣམས་ཀྱི་འཁྲུལ་ངོར་སྤང་བྱ་འཁོར་བ་དང་། ཐོབ་བྱ་མྱང་འདས་སུ་སྣང་བའི་ཆོས་ཐམས་ཅད་གཞི་མེད་རྩ་བ་དང་བྲལ་བཞིན་འཁྲུལ་བ་རྒྱུན་མ་ཆད་ཀྱི་བར་དུ་སྣང་བ་འདི་ནི་རྒྱུ་མ་དང་སྨིག་རྒྱུ་སོགས་དཔེ་བཅུའི་རང་བཞིན་དུ་ཤེས་པར་བྱ་ཞིང་།
གདོད་མའི་གནས་ལུགས་རང་བཞིན་རྫོགས་པ་ཆེན་པོའི་ལམ་གྱི་མན་ངག་ཟབ་མོས་བསྟན་བྱ་ནི། ཆོས་ཀུན་གྱི་གནས་ལུགས་རིག་པ་སྐུ་གསུམ་གྱི་བདག་ཉིད་ཅན་དུ་བཞུགས་པ་འདི་ཡི་ངོ་བོ་སྐྱེ་གནས་འགགས་པ་འགྲོ་འོང་དམིགས་པ་སྟེ་རྣམ་པ་ལྔ་དང་བྲལ་བའི་སྟོང་པ་ཉིད་ལ། རང་གདངས་འགགས་མེད་དུ་གསལ་ཡང་བླང་དོར་གྱི་དངོས་པོའི་མཚན་མ་གང་ཡང་མེད་ཅིང་རྩལ་སྣ་ཚོགས་སུ་འཆར་བ་འདི་ལ་ཡང་བློ་ཡིས་ཆེད་དུ་སྤང་བ་དང་སྒྲུབ་པའི་ཆོས་རང་མཚན་པ་ཞིག་བསམ་སྟེ་སྨོན་དུ་མེད་པས་བརྗོད་པ་དང་བྲལ་བའི་རྣམ་ཐར་སྒོ་གསུམ་གྱི་བདག་ཉིད་ཅན་འདི་རྟོགས་པར་བྱ་བའི་དུས་ལ་བབས་པས་ཅི་ནུས་བརྩོན་པར་བྱའོ་སྙམ་དུ་བསམ་ནས། ཀྱེ་མ་ཀྱི་ཧུད་སྐལ་ལྡན་རིགས་ཀྱི་བུ། །ཞེས་པ་ནས། དོན་འདི་རྟོགས་པར་བྱ་བའི་དུས་ལ་བབས། །ཅེས་པའི་བར་ལན་གསུམ་སོགས་ཅི་ནུས་སུ་ཚིག་གི་རྗེས་སུ་དོན་དྲན་བཞིན་གདོན་པར་བྱའོ། །དེ་ནས་རླུང་རོ་སྔར་མ་བསལ་ན་འདིར་བྱ་སྟེ། གང་ལྟར་ཡང་དཔེར་ན་སྣོད་དུག་ཅན་ཞིག་གི་ནང་དུ་བཅུད་བཟང་པོ་བླུགས་དགོས་ན་ཐོག་མར་བཀྲུ་བཤལ་བྱེད་དགོས་པ་བཞིན་དུ་མ་དག་པའི་རྩ་ཁམས་རྣམས་ན་ལས་རླུང་དང་འགྲོགས་པའི་སྐྱོན་དུ་མས་གང་ནས་རང་རྒྱུད་ལ་ཡོན་ཏན་གང་ཡང་འབྱུང་དུ་མི་འཇུག་ཅིང་། གལ་ཏེ་ཡོན་ཏན་ཅུང་ཟད་རེ་སྐྱེས་ན་དེ་སྐྱོན་ཅན་དུ་བྱེད་པས་ན་མཚན་ཉིད་ཐེག་པ་བས་ལས་རླུང་གིས་བསྐྱེད་ཟིན་པའི་གཟུང་འཛིན་གྱི་རྟོག་པ་དང་ཉོན་མོངས་ལ་དཔྱད་ཅིང་གཞིག་སྟེ་གཉེན་པོ་བསྟེན་པ་བས། འདིར་སྔགས་སུ་དེ་ཐམས་ཅད་ཀྱི་རྩ་བ་ལས་རླུང་ཉིད་དམིགས་གནད་དང་ལྡན་པས་བསལ་བ་ལ་སོགས་པ་ནི་དོན་ཆེའོ། །དེའི་ཚུལ་ནི། ལུས་དྲང་པོར་བསྲང་སྟེ་སྣ་བུག་གཉིས་ནས་རླུང་ལྷག་མ་མ་ལུས་པ་དགུ་ཕྲུགས་སུ་འབུད་དེ། དང་པོ་གསུམ་གྱི་དུས་ཉོན་མོངས་པས་བསྐྱེད་པའི་བཞི་བརྒྱ་རྩ་བཞིའི་ནད་ཐམས་ཅད་རླངས་པ་སྔོ་དམར་གྱི་རྣམ་པས་ཕྱིར་སོང་སྟེ་སོར་བཅུ་དྲུག་གི་མཚམས་སུ་ཆོས་ཉིད་ཀྱི་དབྱིངས་སུ་ཐིམ་པར་བསམ། དེ་བཞིན་དུ་བར་བ་གསུམ་ལ་ཉོན་མོངས་པའི་དབང་གིས་སྣང་བའི་གདོན་བགེགས་དང་།
དམ་པའི་ཆོས་སྒྲུབ་པའི་བར་ཆད་ཐམས་ཅད་དང་། ཐ་མལ་སྔ་མའི་སྡིག་སྒྲིབ་ཀྱི་རྒྱུན་དང་། ཕྱི་མར་བསྐྱེད་པའི་ནུས་པ་ཐམས་ཅད་ཕྱིར་སོང་བར་བསམ། དེ་ནས་མགོ་དང་ལག་པ་རྣམས་ལན་གསུམ་སྤྲུགས་ཏེ་ཧ་ཞེས་ནད་གདོན་སྡིག་སྒྲིབ་ཐམས་ཅད་དུད་སོལ་ཁུ་རླངས་ཀྱི་རྣམ་པ་དང་། སྦལ་སྦྲུལ་ཉ་ལྕང་ལ་སོགས་པའི་རྣམ་པས་ཁ་སྣ་དང་། ལག་སོར་གཉིས་ནས་ཕྱིར་ཐོན་ཏེ་སྔར་ལྟར་མེད་པར་བསམ་མོ། །དེ་ནས་དད་པ་མོས་གུས་དྲག་པོས་བསྐུལ་ཏེ་སྙིང་གི་པདྨོ་ཁ་བྱེ་ནས་རྩ་གསུམ་ཀུན་འདུས་ཀྱི་ངོ་བོ་དྲིན་ཆེན་རྩ་བའི་བླ་མ་དེ་ཉིད་རྩ་དབུ་མའི་ལམ་བརྒྱུད་དེ་ཡར་བྱོན་ནས་སྤྱི་བོའི་སྟེང་གི་ནམ་མཁར་པདྨ་དང་ཉི་ཟླའི་གདན་ལ་སྐུ་འོད་ཟེར་གྱི་ཕུང་པོར་འབར་ཞིང་ཐུགས་བརྩེ་བ་ཆེན་པོས་དགོངས་ཏེ་ཡེ་རེ་འཁྱིལ་ལེ་དགྱེས་བཞིན་ཡོད་པར་བསམ་ལ། དེ་ཡང་ཡི་དམ་རྒྱུད་སྡེ་དྲུག་གི་ལྷ་ཚོགས་དང་། གནས་གསུམ་གྱི་དཔའ་བོ་མཁའ་འགྲོ་ཇི་སྙེད་པ་ཐམས་ཅད་འདུས་པའི་བདག་ཉིད་ཅན་ཡིན་པར་མ་ཟད།
འཕགས་ཡུལ་གྱི་པཎ་གྲུབ་ཐམས་ཅད་དང་། བོད་ཀྱི་དགེ་ལྡན་པའི་རྗེ་ཡབ་སྲས་སོགས། ས་སྐྱའི་གོང་མ་རྣམ་ལྔ། བཀའ་བརྒྱུད་པའི་མར་མི་དྭགས་གསུམ་སོགས་གསར་རྙིང་གི་བླ་མ་ཐམས་ཅད་ཀྱང་གདུལ་བྱའི་དབང་གིས་སྣང་ཚུལ་ཐ་དད་ཙམ་ལས་དགོངས་པ་ཆོས་ཉིད་ཀྱི་ཀློང་ན་ཐ་དད་མེད་པས་ན། བདེ་གཤེགས་གཅིག་བསྒོམ་ཀུན་གྱི་ངང་། །ཞེས་པ་ལྟར་ཨོ་རྒྱན་ཆེན་པོ་ལ་གསོལ་བ་བཏབ་ན་དེ་ཐམས་ཅད་ཀྱི་ཐུགས་རྗེ་བྱིན་རླབས་ཀུན་འཇུག་པས་ངེས་ཤེས་བསྐྱེད་དེ་དད་པ་དང་མོས་གུས་དྲག་པོས་གསོལ་བ་འདེབས་པ་ནི། བདག་དང་འགྲོ་བ་ཐམས་ཅད་འཁོར་བ་ཐོག་མ་མེད་པ་ནས་ད་ལྟའི་བར་དུ་འཁྲུལ་བའི་རྟོག་པ་སྣ་ཚོགས་ལུ་གུ་རྒྱུད་དུ་བར་མ་ཆད་པ་འདི་ལ་ཞེན་ནས་འཁོར་བའི་གནས་འདི་ལས་མ་ཐར་བས་གུ་རུ་རིན་པོ་ཆེ་ཁྱེད་ཀྱི་ཐུགས་རྗེས་བདག་སོགས་སེམས་ཅན་རྣམས་ཀྱི་འཁྲུལ་རྟོགས་ཐམས་ཅད་རྒྱུན་ཆད་པ་ཞིག་བྱིན་གྱིས་རླབས་པར་མཛད་དུ་གསོལ། ཁྱད་པར་དུ་ཡང་ཆགས་སྡང་རྨོངས་གསུམ་གྱི་རྟོག་ངན་དང་། འཇིག་རྟེན་འདིར་སྣང་གི་ཞེན་པ་ཆོད་པ་དང་།
སྔོན་འགྲོའི་ཉམས་ལེན་འཁོར་བ་སྡུག་བསྔལ་གྱི་རང་བཞིན་དུ་ཤེས། དལ་འབྱོར་རྙེད་དཀའ་དྲན། ལོང་མེད་རྒྱུད་ལ་སྐྱེ་བ་ཞིག་བྱིན་གྱིས་རླབས་པར་མཛད་དུ་གསོལ་སྙམ་དུ། ན་མོ་གུ་རུ་བྷྱ༔ སོགས་ལན་གསུམ། ཡང་མོས་གུས་གདུང་ཤུགས་དྲག་པོས་འདི་ལྟར། དཀོན་མཆོག་གསུམ་ལ་ཡིད་ཆེས་ཀྱི་དད་པ་ཐོབ་ནས་སྐྱབས་འོག་ཏུ་ཚུད། གཞན་ཕན་དོན་གཉེར་གྱི་བློ་འབྱོར། བསོད་ནམས་ཀྱི་ཚོགས་རྫོགས།
ཉམས་ཆགས་སྡིག་སྒྲིབ་ཐམས་ཅད་ལྷག་མེད་དུ་དག བརྒྱུད་ལྡན་བླ་མ་དམ་པའི་ཐུགས་རྒྱུད་རྟོགས་པའི་ཡོན་ཏན་ཐམས་ཅད་དུས་ད་ལྟ་ཉིད་དུ་རྒྱུད་ལ་འཕོ་བ་ཞིག་བྱིན་གྱིས་རླབས་པར་མཛད་དུ་གསོལ་སྙམ་སྟེ། ན་མོ་སོགས་གསུམ། ཡིད་མོས་གུས་གདུང་ཤུགས་དྲག་པོ་བསྐྱེད་དེ། འདི་ལྟར་དངོས་གཞི་བར་དོ་དྲུག་གི་ཉམས་ལེན་རང་བཞིན་སྐྱེ་གནས་ཀྱི་བར་དོར་ཞི་གནས་ལ་བརྟན་པ་ཐོབ་ཅིང་རིག་པ་ངོ་འཕྲོད་པ་དང་། རྨི་ལམ་བར་དོའི་ཉམས་ལེན་ཆོས་ཐམས་ཅད་མེད་བཞིན་སྣང་བ་སྒྱུ་མའི་དཔེ་བཅུའི་ཚུལ་དུ་ཤེས་ནས་དག་པ་ལྷའི་རང་བཞིན་དུ་འཆར་བའི་སྒྱུ་ལུས་འབྱོངས་ཞིང་རྨི་ལམ་ཟིན་ནས་སྤྲུལ་བསྒྱུར་ནུས་པ་དང་། སྲོག་རྩོལ་གྱི་གནད་གཟིར་བ་སོགས་ཀྱིས་གེགས་ཐམས་ཅད་བསལ་ཏེ་འོད་གསལ་དུ་འཇུག་ནུས་པ་དང་། བསམ་གཏན་བར་དོའི་ཉམས་ལེན་གྲོལ་ཚུལ་གྱི་གདེངས་བཞི་ལ་རང་བྱོན་ཚུད་ནས་གང་ཤར་ཆོས་སྐུའི་ཡོ་ལངས་སུ་འགྱུར་བ་དང་། འཆི་ཁ་བར་དོའི་ཉམས་ལེན་འཕོ་བ་གསུམ་གྱི་མན་ངག་ལས་སུ་རུང་སྟེ་སྐུ་གསུམ་དག་པའི་ཞིང་དུ་འཕོ་ནུས་པ་དང་། ཆོས་ཉིད་བར་དོའི་ཉམས་ལེན་དབྱིངས་དང་རིག་པའི་ཡེ་གདངས་སྐུ་གསུམ་ལམ་སྣང་དུ་རྩལ་རྫོགས་པ་དང་། གལ་ཏེ་དེར་མ་གྲོལ་ན་སྲིད་པ་བར་དོའི་འཁྲུལ་སྣང་རང་ངོ་ཤེས་ཏེ་བླ་མའི་མན་ངག་གི་གནད་བཟང་པོ་དྲན་ནས་དག་པའི་ཞིང་སོགས་སུ་དབུགས་དབྱུང་བ་ཞིག་བྱིན་གྱིས་རླབས་པར་མཛད་དུ་གསོལ་སྙམ་པའི་སྒོ་ནས། ན་མོ་གུ་རུ་སོགས་ལན་གསུམ་བརྗོད་པར་བྱའོ། །དེ་ནས་སྤྱི་བོའི་བླ་མ་ཨོ་རྒྱན་ཆེན་པོ་དགྱེས་པ་ཆེན་པོས་འོད་དུ་ཞུ་ནས་རང་ལ་ཐིམ། རྒྱུད་བྱིན་གྱིས་རླབས་པར་བསམ་ཞིང་ཅུང་ཟད་ངལ་གསོ། །
༈ །།དེ་ནས་ཁྲིད་ཀྱི་སྔོན་འགྲོ་ལ། རང་རྒྱུད་འདུལ་བའི་སྔོན་འགྲོ། རང་རྒྱུད་སྦྱོང་བའི་སྔོན་འགྲོ་གཉིས་ལས། དང་པོའི་སྐབས་སུ་ཀུན་སློང་དང་། ཀུན་སྤྱོད་ཀྱི་རིམ་པ་རྣམས་འཆད་དེ་ཐུན་འོག་མ་ཐམས་ཅད་ལ་འགྲེའོ། །དེ་ཡང་ཐོག་མར་ཀུན་སློང་རྣམ་པར་དག་པ་ཞིག་མེད་ན་ཆོས་དེ་ཡང་རྣམ་དག་ཞིག་མི་འོང་བས་ཆོས་ཉན་དུས་སྒྲུབ་དུས་ནམ་ཡིན་ཀྱང་བློ་ཁ་ནང་དུ་ལོག་ནས་རང་སེམས་ལ་བསྐོར་བ་རེ་བྱས་ཏེ་ངས་ད་རེས་ཉན་རྒྱུ་བསྒྲུབ་རྒྱུ་འདི་ཚོ་ཇི་ཞིག་གི་དོན་དུ་བསམ་གྱིན་འདུག་སྙམ་དུ་བསམས་ནས། ཆགས་སྡང་རྨོངས་གསུམ་གྱི་རྟོག་ངན་ཐམས་ཅད་རྒྱུན་བཅད། དེ་སྔ་ཡན་ཆད་འཇིག་རྟེན་ཚེ་འདིའི་བྱ་བ་ཁོ་ན་ལ་བློ་རྩེ་གཏོད་པ་རེ་ངན། འཇིག་རྟེན་གྱི་བྱ་བ་ཇི་ལྟར་སྒྲུབ་ཀྱང་གཅིག་རྗེས་སུ་གཅིག་འོང་བ་ལས་ཟིན་པའི་དུས་མེད་པས་སྐྱེ་བོ་ཕལ་བ་ཐམས་ཅད་དེ་ཁོ་ནའི་ངང་དུ་འཆི་བ་ལ་ཐུག་པ་དེ་ཚོ་སྙིང་རེ་རྗེ།
འཇིག་རྟེན་གྱི་བྱ་བ་ནི་ནམ་བཞག་ན་ཟིན་པ་ཡིན་པས་ད་ནི་དགྲ་འདུལ་གཉེན་སྐྱོང་ཚོང་ཁེ་སྐྱེད་གྱོད་ནོག་མཁོན་དཀོར་ཁ་གྲོང་ཆོག་ཁོ་ནས་དུས་འདའ་བ་འདི་ཐམས་ཅད་ཆེ་བཞག་ཆུང་བསྐྱུར་བྱས་ཏེ་དུས་དེ་རིང་ནས་བཟུང་སྟེ་བློ་ཕ་ལ་མི་འདྲི། གྲོས་མ་ལ་མི་བྱེད། རང་ཐག་རང་གིས་བཅད་ནས་བླ་མའི་བཀའ་བཞིན་ཉན་ཏེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་གདོད་མའི་མགོན་པོ་ཀུན་ཏུ་བཟང་པོའི་གོ་འཕང་ཚེ་འདི་ཉིད་ལ་བསྒྲུབ་ནས་རང་གཞན་གྱི་དོན་རྒྱ་ཆེན་པོ་བསྒྲུབ་པར་བྱ། དེའི་ཆེད་དུ་ལམ་ཟབ་མོ་འདི་ལྟ་བུ་མཉན་ནས་ལེ་ལོ་དང་སོས་དལ་ཚེ་འདིའི་རྣམ་པར་གཡེང་བ་ལ་སོགས་པའི་དབང་དུ་མི་གཏོང་བར་ཉམས་སུ་བླང་བར་བྱ་སྙམ་པ་ནི་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་ཡིན། ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་ཡིན། གསང་སྔགས་ཀྱི་ཆོས་ཐམས་ཅད་ཀྱི་རྩ་བ་དག་སྣང་ཡིན་པས་དེ་ཅི་ནུས་སུ་བསྐྱེད་པ་གལ་ཆེ། དེ་ཡང་ཕྱི་སྣོད་འོག་མིན་གྱི་ཞིང་དང་གཞལ་ཡས། ནང་བཅུད་ལྷ་དང་ལྷ་མོ། ཆོས་འཆད་པ་པོའི་བླ་མ་དྲུག་པ་རྡོ་རྗེ་འཆང་། རང་རེ་ཆོས་ཉན་པ་པོ་རྣམས་རྒྱལ་བ་ཞི་ཁྲོའི་ལྷ་ཚོགས། ཆོས་དེ་ཡང་རང་བཞིན་རྫོགས་པ་ཆེན་པོའི་ཆོས་འཁོར། དེ་ཐམས་ཅད་རང་བཞིན་འོད་གསལ་བའི་དགོངས་པ་འཕོ་འགྱུར་མེད་པའི་ངང་ན་དུས་གསུམ་འདུ་འབྲལ་མེད་པར་བཞུགས་པར་མོས་པ་སྟེ་ཕུན་སུམ་ཚོགས་པ་ལྔ་གསལ་བཏབ་ནས་མཉན་ནོ། །
སྤྱིར་དུས་དང་རྣམ་པ་ཐམས་ཅད་དུ་གཞན་གྱི་སྐྱོན་ལ་མི་བརྟག་པར་ཡོན་ཏན་གྱི་ཆ་ཅི་ཡོད་པ་ལ་བསམ་ནས་ཐམས་ཅད་ལ་དག་སྣང་སྦྱང་དགོས། ཁྱད་པར་དུ་སྔགས་ཀྱི་སྐབས་སུ་ཆོས་ཐམས་ཅད་ཡེ་ནས་རྣམ་པར་དག་པ་ཡིན་པ་ལ་ངེས་ཤེས་བསྐྱེད་དགོས། དེ་ལྟར་བྱས་ན་དངོས་སུ་དག་པར་ཡང་སྣང་ཞིང་རང་བཞིན་དེ་ལྟར་ཡིན་པའི་ཚུལ་གང་ཟག་མཆོག་རྣམས་ཀྱི་གཟིགས་ངོར་སྣང་བ། སྔོན་བླ་མ་མཚམ་པས་དཔལ་དགེའི་མ་ཎི་ལ་ཁྲི་སྐོར་མཛད་དེ་མ་མོར་གྱེན་དུ་བྱོན་དུས་འོག་མིན་གྱི་ཞིང་དུ་གཟིགས་པ་དང་། རྡོ་གྲུབ་རྒན་དང་། རིག་འཛིན་ཆེན་མོ་སོགས་ཀྱིས་སེམས་ཅན་ཕལ་བ་རྣམས་ཀྱང་རྡོ་རྗེ་སེམས་དཔར་དངོས་སུ་གཟིགས་ནས་ཕྱག་འཚལ་དགོས་པའི་ཐུགས་འདུན་བྱུང་ཡང་འཇིག་རྟེན་པའི་ངོར་མི་མཛའ་དགོངས་ནས་དེ་ལྟར་མ་མཛད་གསུངས་པ་ལ་སོགས་པ་ལྟ་བུའོ། །དེ་ལམ་གྱི་རྩ་བ་དམ་པ་གསུམ་ལས་སྦྱོར་བ་སེམས་བསྐྱེད་དམ་པའོ། །
དངོས་གཞི་དམིགས་མེད་དམ་པ་ནི། ཆོས་ཐམས་ཅད་བདེན་པར་མ་གྲུབ་པ་སྒྱུ་མ་དང་རྨི་ལམ་ལྟ་བུའི་དྲན་འདུན་བཞག་སྟེ་གང་ལ་ཡང་མ་ཞེན་པར་བྱ་སྟེ། བྱང་ཆུབ་སེམས་དཔའ་རྣམས་ཀྱིས་ཆོས་ཉན་པ་དང་། དགེ་སྡིག་ལ་བླང་དོར་བྱེད་པ་དང་། ཞི་ལྷག་བསྒོམ་པ་སོགས་ཅི་བྱེད་ཀྱང་ལམ་ལ་གོམས་ཆ་འགྲོ་བའི་ཕྱིར་མ་གཏོགས་དེའི་ཕན་ཡོན་དང་འབྲས་བུ་ལ་རེ་བ་མེད་པ་ཞིག་བྱ་དགོས། དེ་ཡང་དགེ་བའི་འབྲས་བུ་མཐོ་རིས་སུ་སྐྱེ། དགེ་སྡིག་གི་གཞི་སྟོང་ན་ཐར་པ་ཡིན་པས་དགེ་བ་གང་བསྒྲུབ་ལ་བདག་ཏུ་མི་འཛིན་ཞེན་པར་མི་བྱའོ། །རྗེས་སུ་གཞན་དོན་དུ་རྒྱལ་བ་སྲས་བཅས་ཀྱིས་ཇི་ལྟར་བསྔོས་པ་བཞིན་བསྔོ་བར་བྱ་བ་ནི་རྗེས་བསྔོ་བ་དམ་པའོ། །
ཀུན་སྤྱོད་ཀྱི་རིམ་པ་ནི། སྤྱིར་ཐུབ་པའི་རྗེས་འཇུག་ཡིན་ཟེར་ནས་གོས་སྣེ་རྣམ་གསུམ་གྱོན་པ་ཞིག་ཡིན་ཕྱིན་ཆད་ཁྱིམ་གྱི་མགོ་འཛིན། བཤས་ཉོ་བཤས་ཚོང་། དགྲ་འདུལ་གཉེན་སྐྱོང་གི་བྱ་བ་གྱོད་ནག་འཁོན་ཚོང་སོ་ནམ་སོགས་བྱེད་པ་དེ་ནི་ཤིན་ཏུ་ཐ་ཆད་དེ་བསྟན་པའི་བླ་བཙོང་དཀོན་མཆོག་གི་རྐང་འདྲེན་དེས་དད་ཟས་གཤིན་སྐོར་ཟོས་པ་ཐམས་ཅད་ཀྱང་རང་ཕུང་གཞན་བརླགས་ཀྱི་རྒྱུ་ཡིན་པས་འཇིག་རྟེན་ཕལ་པ་ལས་ཀྱང་དེས་ཐུའོ། །ཡང་དེ་ཙམ་མིན་ནའང་། དང་པོ་ཆོས་བསྒྲུབ་འདོད་ཀྱི་འདུན་པས་མན་ངག་རེ་ཟུང་ཞུས། སྒྲུབ་པ་ཉམས་ལེན་ལའང་ཅུང་ཟད་བརྩོན་ནས་སྐྱོན་མེད་ལྟ་བུ་རེ་བྱུང་ཡང་ཆོས་བརྒྱད་བློས་མ་ཐོང་། དཀོར་ཁ་གྲོང་ཆོག་ལ་གཡེང་ནས་མི་ཚེ་འདའ་བར་བྱས་ན་ལོ་ཏོག་སད་ཀྱིས་ཁྱེར་བ་བཞིན་འཆི་ཁ་ཆོས་མེད་དུ་འགྲོ་དགོས་པ་འབྱུང་། དེ་བས་ན་དང་པོ་ཆོས་ལམ་ལ་ཞུགས་ནས་ཚེ་འདིའི་བྱ་བ་བློས་དོར་ནས་ཆོས་ཁོ་ན་ལ་བློ་རྩེ་གཏད་ནས་ཉིན་མཚན་དུ་གཉུག་བསྲིངས་ན་ཐུན་རེ་བཞིན་རང་རྒྱུད་ལ་ཡར་བསྐྱེད་ཐོན་པས་དེ་འདྲ་དེ་ལ་ཆོས་པ་སད་ཀྱིས་མ་ཁྱེར་བར་ཟེར། དེས་ན་ད་ནི་ཚེ་ལྷག་ཅི་ཙམ་ཡོད་པ་འདི་ལ་ཉིན་མཚན་ཀུན་ཏུ་འབད་པ་མ་བྱས་ན་བདག་གི་སྡུག་མཐའ་ནམ་ཞིག་ལ་ཆོད་པའི་དུས་འོང་ཏེ་མི་འོང་བས་འབད་པར་བྱའོ་སྙམ་དུ་སྙིང་ལ་དམ་བཅས་ཏེ་ཆོས་ཉན་དུས་སྒྲུབ་དུས། དུས་དང་རྣམ་པ་ཐམས་ཅད་དུ་སྤྱོད་ལམ་ཞི་དུལ་དྲན་ཤེས་བག་ཡོད་བརྟེན་ཏེ་ཆོས་ཞིག་ཉན་པའི་ཚེ་ནའང་། སྣོད་ཀྱི་སྐྱོན་གསུམ། དྲི་མ་དྲུག མི་འཛིན་པ་ལྔ་སོགས་སྤང་། ཁྱད་པར་དུ་ཐོས་བསམ་ཅུང་ཟད་རེ་བྱས་ནས་རྟོག་གེ་བར་གྱུར་ཏེ། བླ་མས་མན་ངག་གི་གནད་གསང་ཇི་འདྲ་བ་ཞིག་གསུངས་ཀྱང་འདི་ཚོ་ངས་ཤེས། འདི་བས་ལྷག་ཞིག་ཀྱང་ངས་ཤེས། འདིས་གསུངས་རྒྱུ་འདི་ཚོ་ཕལ་ཆེར་ནོར་འདུག འདི་ལྟར་རེད་སྙམ་དུ་རང་རྒྱུད་ང་རྒྱལ་གྱི་སྦོས། གཞན་གྱི་སྐྱོན་ལ་རྟོག བཤད་ཚད་འགལ་འདུར་གོ་བ་དེ་ཆོས་ཤེས་པ་རང་རྒྱུད་ལ་མ་སྦྱར་བས་ཆོས་དྲེད་དམ་ཉམས་རྒྱུད་གསོར་མི་རུང་བར་སོང་བས་དེ་ཚོ་བས་བླུན་པོ་སྡིག་ཅན་ཞིག་ཡིན་ཀྱང་དད་མོས་ཡོད་པའི་སྐྱེ་བོ་ཕལ་བ་དེ་ཚོས་དགའ་སྟེ། སྡིག་ཅན་ཆོས་ཀྱི་ཐུལ་ཀྱང་། ཆོས་དྲེད་ཆོས་ཀྱི་མི་ཐུལ་ཟེར་བ་ལྟར་རོ། །
དེ་ལྟ་བུའི་ཆོས་ཉན་ཚུལ་དང་སྒྲུབ་ཚུལ་ནི་གལ་ཆེ་སྟེ། གནད་དུ་མ་སོང་བའི་ཆོས་ཤིག་ཡུན་རིང་པོར་བསྒྲུབ་པ་བས། གནད་ཤེས་པའི་ཆོས་ཅུང་ཟད་ཅིག་གིས་དགའ་སྟེ༑ དཔེར་ན་གནད་ལ་ཕོག་ན་མྱུར་དུ་སྲོག་འགག་པ་ལྟར་བླ་མའི་མན་ངག་གིས་གནད་ཁྱད་པར་ཅན་གྱིས་ཟིན་ན་ཐོག་མེད་ནས་གོམས་པའི་འཁྲུལ་རྟོག་འདི་ཡང་མྱུར་དུ་འགག་པ་ལ་ཚེགས་མེད་པ་ཞིག་འོང་བས། ཆོས་སྒྲུབ་སྔ་བྱེད་པ་ལས་སྒྲུབ་ཚུལ་ཤེས་པ་གལ་ཆེའོ། །ཡང་འདུ་ཤེས་བཞི་ཡང་བསྟེན་པར་བྱ་སྟེ། རང་ཐོག་མེད་ནས་ཉོན་མོངས་པའི་གཞན་དབང་དུ་གྱུར་ཏེ་སྡུག་བསྔལ་གྱིས་གཟིར་བའི་ནད་པ་ལྟ་བུ་འདི་ལ་བླ་མ་སྨན་པ་མཁས་པ་ལྟ་བུ་བླ་མས་རང་བློ་དང་འཚམས་པའི་གདམས་ངག་ནད་བརྒྱ་སྨན་གཅིག་ལྟ་བུ་བསྟན་པ་འདི་ཉམས་སུ་བླངས་ཏེ་ཉིན་རེ་བཞིན་ཉོན་མོངས་པའི་རྟོག་པ་ཇེ་ཞིར་འགྲོ་བ་ཞིག་བྱའོ་སྙམ་དུ་བསམ་པ་དང་། ཕ་རོལ་ཏུ་ཕྱིན་པ་དྲུག་དང་ཡང་ལྡན་པར་བྱའོ། །དེ་ལྟར་མིན་པར་ང་བླ་མ་འདིའི་མདུན་ནས་ཆོས་ཞིག་ཐོབ་ན་རྙེད་པ་འདི་ལྟ་བུ་ཨེ་ལོན། སྙན་པ་དང་གྲགས་པ་འདི་ལྟ་བུ་ཞིག་ཨེ་ཡོད་སྙམ་ནས་དམ་ཚིག་ལ་འདང་མི་རྒྱག བླ་མ་ལ་དྲིན་དུ་མི་རྩི། མན་ངག་ཟོང་དུ་འཚོང་བའི་གང་ཟག་དེས་ནི་བླ་མའི་སྐུ་ཚེ་དང་མཛད་ཕྲིན་ལ་གནོད། རང་ཉིད་ཆོས་ལ་བརྟེན་ནས་ངན་སོང་དུ་འགྲོ་སྟེ། མཉམ་མེད་དྭགས་པོས། ཆོས་ཆོས་བཞིན་དུ་མ་སྒྲུབ་ན། །ཆོས་ཀྱིས་སླར་ངན་སོང་དུ་འགྲོ་བའི་རྒྱུ་བྱེད་ཅེས་གསུངས་པ་ལྟར་བླ་མ་ལ་གླ་བ། ཆོས་ལ་གླ་རྩིའི་འདུ་ཤེས་སོགས་ལོག་པའི་འདུ་ཤེས་བཞི་ལྡན་གྱི་སློབ་མ་ཞེས་བྱ་བས་དེ་ལ་མན་ངག་ཟབ་མོ་རྣམས་རླུང་ཕྱོགས་ཙམ་ཡང་སྟོན་མི་རུང་ངོ་། །སྔོན་འགྲོ་དངོས་ལ། རང་རྒྱུད་འདུལ་བའི་སྔོན་འགྲོ་དང་། རང་རྒྱུད་སྦྱོང་བའི་སྔོན་འགྲོ་གཉིས། དང་པོ་ལ་ཁྲིད་ཚུལ་གཞན་དུ་དལ་འབྱོར་རྙེད་དཀའ་སོགས་བློ་ལྡོག་རྣམ་པ་བཞི་གསུངས། འདིར་གསུམ་ལས་མེད་ཀྱང་འཁོར་བའི་སྡུག་བསྔལ་དྲན་པའི་ཞོར་ལ་ལས་འབྲས་ཀྱང་དྲན་པར་བྱ་སྟེ་ངན་སོང་གསུམ་སོགས་སྲིད་པའི་གནས་འདི་ན་སྡུག་བསྔལ་ཇི་སྙེད་ཡོད་པ་ཐམས་ཅད་མི་དགེ་བའི་དབང་ལས་ཡིན་པ་དང་། མཐོ་རིས་སོགས་ན་གནས་སྐབས་བདེ་བ་ལྟར་སྣང་བ་ཇི་སྙེད་པ་དགེ་བ་ལས་བྱུང་བ་ཡིན་པར་ཤེས་ཤིང་དྲན་ནས་ཡིད་ཆེས་པར་འགྱུར་རོ། །དེས་ན་འདིར་ཐོག་མར་འཁོར་བའི་སྡུག་བསྔལ་བསམ་པའི་ཚུལ་གསུངས་པ་འདི་ཡང་ཡང་བསམ་སྟེ་རྒྱུད་ལ་འབྱོར་ངེས་པ་ཞིག་དགོས་ཏེ། བཅོམ་ལྡན་འདས་ཀྱིས་ཐོག་མར་ཆོས་འཁོར་དང་པོ་བསྐོར་ཚེ་ཀཽཎྜ་ཎྱ་འདི་ནི་སྡུག་བསྔལ་ལོ་ཞེས་པ་ལ་སོགས་པ་སྡུག་བསྔལ་གྱི་བདེན་པ་དང་པོ་གསུངས་པ་དེ་འཁོར་བ་སྡུག་བསྔལ་དུ་མ་ཤེས་ན་ཐར་ལམ་རྣམ་པར་དག་པ་ཞིག་རྒྱུད་ལ་མི་འབྱུང་བ་ལ་དགོངས་པའི་ཕྱིར་རོ། །སྔོན་དུས་བླ་མས་ཁྲིད་རྐང་རིམ་པ་བཞིན་བཏབ་སྟེ། སློབ་མས་ཀྱང་རིམ་བཞིན་བློ་སྦྱངས་ཏེ་སྔ་མ་འབྱོངས་དུས་ཕྱི་མ་ཕྱི་མ་ལ་རིམ་གྱིས་སློབ་པ་ཡིན་ཀྱང་། དེང་སང་ཁྲིད་སྦྱོངས་བྱེད་པ་ཡིན་ཟེར་ནས་བློ་ལྡོག་པ་རྣམ་པ་བཞི་ལ་འདང་ཙམ་ཡང་མི་རྒྱག་པར་འབུམ་ལྔ་བསོགས་པའི་ཁྲལ་ལས་ལྟ་བུ་མགོ་མེད་པས་སྦྱང་པ་གནད་དུ་མ་སོང་བ་དེས་ཅི་ཡང་མི་ཕན། དཔེར་ན་བཟའ་བཏུང་སྣ་ཚོགས་པ་ཞིག་ཡོད་པ་ལ་རེ་རེ་བཞིན་མཛུབ་ལྡག་རེ་བྱས་ན་མངར་སྐྱུར་སོགས་རོ་ཅུང་ཟད་རེ་ཚོར་བ་ཙམ་ལས་ཁོང་དུ་སོང་སྟེ་ལྟོ་བ་ལ་ཕན་ཐོགས་མེད་པ་ལྟར། ཆོས་སྣ་ཚོགས་ཞུས་ལོ་ཙམ་རེ་དང་། འགའ་ཞིག་ལ་གཟུགས་བརྙན་ཙམ་གྱི་སྦྱངས་པ་ཅུང་ཟད་རེ་བྱས་པས་སེམས་ལ་ཅི་ཡང་མི་ཕན་ནོ། །དེས་ན་སྙིང་ནས་འཁོར་བའི་སྡུག་བསྔལ་ལ་སྐྱོ་ཤས་དང་། འཇིག་རྟེན་འདིར་སྣང་གི་དངོས་པོ་ཐམས་ཅད་ལ་གཏིང་ནས་ཞེན་པ་ལོག་པ་ཞིག་མ་བྱུང་ན། ཆོས་ཅི་ཙམ་སྒྲུབ་ལོ་བྱས་ཀྱང་སྲིད་པའི་རྒྱུ་ལས་མི་འདའ་སྟེ། སྔོན་བྱོན་གྱི་སངས་རྒྱས་བྱང་སེམས། རྒྱ་བོད་ཀྱི་མཁས་གྲུབ་དགེ་བའི་བཤེས་གཉེན་ཇི་སྙེད་ཅིག་བྱུང་བ་དེ་ཐམས་ཅད་ཀྱི་ཐུགས་ཀྱིས་དོར་བ་མ་ཡིན་ཀྱང་རང་ཉིད་ལས་ངན་སྡིག་སྒྲིབ་ཆེ། ཉོན་མོངས་པའི་གཞན་དབང་ཁོ་ནར་སོང་ནས་བྲག་ཕུག་ཁ་བྱང་བསྟན་གྱི་ནང་དུ་ཉི་མ་མི་འཆར་བ་ལྟར། དད་པ་མེད། མོས་གུས་ཞན། བརྩོན་པ་ལྷོད་པའི་དབང་གིས་ཆོས་ཀྱི་ལམ་སྲོལ་དུ་མ་ཚུད་པར་ད་བར་དུ་ལུས་པ་ཡིན། ད་དུང་ཡང་ཚེ་འདི་བློས་མ་ཐོང་བར་སྙིང་པོ་ཅན་དུ་རློམ་ནས་འབད་པར་བྱས་ཀྱང་། དཔེར་ན་སེར་བའི་རིལ་བུ་ཞིག་ནོར་བུ་རིན་པོ་ཆེ་ཡིན་པར་རློམ་ནས་ཆད་པའི་ནང་ནས་བཏང་མི་བྲ་བར་བཟུང་ན་ཆུ་ཐིག་པ་ཞིག་ལས་ཅི་ཡང་མེད་པ་བཞིན་ཟས་གོས་རྙེད་བཀུར་སྙན་གྲགས་སྟོབས་འབྱོར་སོགས་ཅི་ལ་ཞེན་ཀྱང་སྙིང་པོ་མེད་པར་མ་ཟད་འཆི་ཁར་སྡུག་བསྔལ་གྱི་སྣོན་མར་འགྱུར་བའི་ཚུལ་ལ་བསམ་གཞིག་ལེགས་པར་བཏང་། སྔོན་བྱོན་གྱི་དམ་པ་ཐམས་ཅད་ཀྱིས་ཀྱང་འཁོར་བ་སྡུག་བསྔལ་དུ་ཤེས་ཤིང་འཇིག་རྟེན་གྱི་བྱ་བ་ཐམས་ཅད་རྒྱབ་ཏུ་བོར་ནས་མི་མེད་དབེན་པའི་རི་ཁྲོད་དུ་སྙིང་པོ་སྒྲུབ་པ་ལ་བརྩོན་ནས་གྲུབ་པ་ཐོབ་པ་ཤ་སྟག་ཡིན་མ་གཏོགས། ཆོས་དང་འཇིག་རྟེན་མཉམ་དུ་སྒྲུབ་ནུས་པ་སུ་ཡང་མ་བྱུང་བས་རང་ཉིད་ཀྱང་དེ་རྣམས་ཀྱི་མཛད་སྤྱོད་རྣམ་ཐར་གྱི་རྗེས་སུ་སློབ་པར་བྱས་ནས་འཁོར་བ་ལ་བློ་ལྡོག་ངེས་པ་ཞིག་བྱ་དགོས་སྙམ་དུ་ཁྲིད་ཡིག་གི་ནང་ལྟར་འཁོར་བའི་སྡུག་བསྔལ། དལ་འབྱོར་རྙེད་དཀའ། ཚེ་མི་རྟག་པ་རྣམས་བསྒོམ་པར་བྱའོ། །
དེ་ཡང་འཁོར་བ་སྡུག་བསྔལ་དུ་བསམ་པའི་སྐབས་སུ་འཁོར་བའི་བདེ་སྡུག་གི་རྒྱུ་ལས་འབྲས་ལ་ཡིད་ཆེས་དང་། སྡུག་བསྔལ་དང་ལྡན་པའི་སེམས་ཅན་གཞན་ལ་སྙིང་རྗེ་དང་། འཁོར་བ་ལས་སྐྱོབ་ནུས་པའི་དཀོན་མཆོག་ལ་དད་པ་དང་། བདེ་སྡུག་གཏོང་ལེན་བྱེད་པ་སོགས་ཆུན་གཅིག་ཏུ་བསྒོམ་པ་མན་ངག་ཡིན་གསུངས། དལ་འབྱོར་རྙེད་དཀའི་སྐབས་སུ་དལ་ཁོམས་རེས་འགའི་ཆོས་ཙམ་གྱིས་མི་འོང་དབུལ་པོས་ཡིད་བཞིན་ནོར་བུ་རྙེད་པ་ལྟར་སྙིང་ཐག་པ་ནས་རྙེད་དཀའ་ཞིང་དོན་ཆེ་བའི་ཚུལ་ལ་བསམ་ནས་ཉི་མ་གཅིག་གམ་ཆུ་ཚོད་གཅིག་ཙམ་ཡང་སྟོང་ཟད་དུ་མ་སོང་བར་མི་ཡི་ལུས་ལ་སྙིང་པོ་ལོན་པ་ཞིག་དགོས་སྙམ་པའི་བསམ་པ་དུང་ངེ་བ་ཞིག་ཡོད་དགོས་པ་མ་གཏོགས། སྐོར་རེ་སྐོར་གཉིས་ཙམ་ལ་བསྒོམས་པས་གར་ཡང་མི་ཕྱིན་གསུངས། ཚེ་མི་རྟག་པའི་སྐབས་སུའང་། རྟག་ཏུ་འཆི་བ་དྲན་ཞིང་ཟ་ཉལ་འགྲོ་འདུག་སྨྲ་བརྗོད་སོགས་ཅི་བྱེད་ནའང་འདི་ནི་སྤྱོད་ལམ་འདིའི་ཐ་མའོ་སྙམ་དུ་སྒོ་གསུམ་གྱི་བྱ་སྤྱོད་ཐ་མལ་དུ་མ་སོང་བ་ཞིག་ཨེ་ཐོན་བལྟ་དགོས། དེ་ལྟར་འོང་ན་དམ་པའི་ལྷ་ཆོས་ཐམས་ཅད་ཤུགས་གྱིས་འགྲུབ་པ་ལ་ཚེགས་མེད་པས་ནང་པ་སངས་རྒྱས་པའི་སྒོམ་ཐམས་ཅད་ཀྱི་ནང་ན་འདི་ལས་གལ་ཆེ་བ་མེད། འཆི་བ་མ་དྲན་པའི་ཆོས་དེ་ལྟར་སྣང་ལ་ཇི་ལྟར་བཟང་ཡང་ཚེ་འདིར་ཤོར་བས་ཆོས་གོ་མི་ཆོད་གསུངས། དེ་ལྟར་བློ་སྦྱོང་རྣམ་པ་གསུམ་གྱིས་རང་རྒྱུད་འདུལ་བ་དེ་ནི་ཐོག་མར་གཅེས་ཏེ། དཔེར་ན་གོ་བ་གྱོང་པོ་ས་སྦང་མ་བྱས་ན་སྣུམ་གྱིས་མི་འདུལ་བ་དང་། ཞིང་ས་ཐ་རྒོད་གཤོལ་གྱིས་མ་རྨོས་ན་ལོ་ཏོག་མི་སྐྱེ་བ་བཞིན། ཐོག་མེད་ནས་གོམས་པའི་ཀུན་རྟོག་ངན་པས་སེམས་རྒྱུད་གྱོང་པོར་སོང་བ་འདི་མ་དུལ་ན་སྐྱབས་སེམས་ནས་དངོས་གཞིའི་བར་གྱི་ཉམས་རྟོགས་ཀྱི་ཡོན་ཏན་རྣལ་མ་ཞིག་འབྱུང་མི་སྲིད་པས་འབུམ་ལྔ་བསོགས་པ་དང་། དངོས་གཞིའི་ཉམས་ལེན་ལ་འཇུག་སྔ་མི་བྱེད་པར་བློ་སྦྱོང་འདི་རྣམས་རྒྱུད་ལས་དྲོད་ངེས་བྱེད་པ་གལ་ཆེའོ། །དེ་ལྟར་ཁྲིད་གཞུང་ལྟར་བློ་སྦྱོང་བའི་ཚེ་དྲན་བསྐུལ་གྱི་ཚིག་ངག་ཏུ་བརྗོད་པར་གསུངས་པ་རྣམས་སྨྲེ་སྔགས་གིས་དལ་བུའི་ཚིག་སྣ་ཅུང་ཟད་རིང་བ་རྣམས་ཀྱང་དུམ་བུར་བཅད་དེ་ལན་མང་དུ་བརྗོད། དེ་ཐམས་ཅད་ཀྱི་རྗེས་སུ་དེ་དག་གི་དོན་དྲན་བཞིན་གཞན་ལ་སྙིང་རྗེའི་བློ་བསྐྱེད་དེ། ཀྱེ་མ་ཀྱེ་མ་མི་རྟག་སོགས་ནས། ད་ལྟ་ཉིད་དུ་ཐར་བར་བྱིན་གྱིས་རློབས། །ཞེས་པའི་བར་ལན་གསུམ་སོགས་དང་། ཀྱེ་མ་ཀྱི་ཧུད་དཀོན་མཆོག་སོགས་ལན་གསུམ་ལ་སོགས་པ་གདོན་པར་བྱའོ། །
༈ །།གཉིས་པ་རང་རྒྱུད་སྦྱང་བའི་སྔོན་འགྲོ། དཔེར་ན་གོ་བ་བརླན་པར་བྱས་པ་སྣུམ་གྱིས་མཉེ་བ་དང་། ཞིང་ས་གཤིན་པོ་ལ་ས་བོན་བཏབ་ནས་ཆུ་ལུད་བཀྲམ་པ་བཞིན། ལམ་ལོག་པ་ལས་སྐྱོབ་པའི་ཕྱིར་དཀོན་མཆོག་གསུམ་ལ་སྐྱབས་སུ་འགྲོ་བ་དང་། ལམ་དམན་པ་ལས་སྐྱོབ་པའི་ཕྱིར་བྱང་ཆུབ་མཆོག་ཏུ་སེམས་བསྐྱེད་པ་དང་། སྡིག་སྒྲིབ་ཉམས་ཆགས་ཐམས་ཅད་དག་པའི་ཕྱིར་བླ་མ་རྡོ་རྗེ་སེམས་དཔའ་བསྒོམ་བཟླས་བྱ་བ་དང་། བསོད་ནམས་ཀྱི་ཚོགས་རྫོགས་པའི་ཕྱིར་མཎྜལ་འབུལ་བ་དང་། བྱིན་རླབས་བཙན་ཐབས་སུ་རྒྱུད་ལ་སྐྱེ་བའི་ཕྱིར་བླ་མའི་རྣལ་འབྱོར་བསྒོམས་པ་རྣམས་ལས༑ དང་པོ་ནི་རྣམ་པར་གྲོལ་བའི་ཆོས་ཐམས་ཅད་ཀྱི་སྒོ་འབྱེད་པ་དང་། སྡོམ་པ་ཐམས་ཅད་ཀྱི་རྟེན་གཞིར་གྱུར་པ་སྐྱབས་འགྲོ་ཡིན་ཞིང་། སྐྱབས་འགྲོའི་སྒོ་འབྱེད་པ་ནི་དད་པ་ཡིན་ལ། དེ་ཡང་ཐོག་མར་དཀོན་མཆོག་གསུམ་གྱི་མཚན་དང་ཆེ་བའི་ཡོན་ཏན་ཐོས་པ་དང་། དཀོན་མཆོག་གི་རྟེན་མཐོང་བ་དང་། ཡིད་ལ་དྲན་པ་ཙམ་གྱི་མོད་ལ་སྙིང་ནས་དགའ་ཞིང་སྤྲོ་བའི་སེམས་ཀྱི་ལུས་བ་སྤུ་གཟེང་། མིག་མཆི་མ་འཁྲུགས་པ་ཞིག་བྱུང་ན་དྭངས་བའི་དད་པ་ཞེས་བྱ། དེ་ནས་མཆོག་གསུམ་གྱི་ཡོན་ཏན་དེ་ལྟ་བུ་རང་གཞན་གྱི་རྒྱུད་ལ་སྒྲུབ་འདོད་ཀྱི་དོན་གཉེར་བཀྲེས་པ་ཟས་དང་སྐོམ་པ་ཆུར་གདུང་བ་ལྟ་བུ་འབྱུང་ན་འདོད་པའི་དད་པ་ཡིན།
དེ་ནས་ཕྱི་རོལ་པའི་དྲང་སྲོང་༑ འཇིག་རྟེན་པའི་ལྷ་ཀླུ་མཐུ་བོ་ཆེ། མི་དཔོན་ཆེ་གྲག་སུས་ཀྱང་སྐྱོབ་མི་ནུས་པའི་ལམ་ལོག་པ་འཁོར་བའི་འཁྲུལ་སྣང་འདི་ལས་ངེས་པར་སྐྱོབ་ནུས་པ་ནི་དཀོན་མཆོག་གསུམ་ཁོ་ནའོ་སྙམ་དུ་སྙིང་ནས་ཡིད་ཆེས་ཏེ་རང་གི་སྲོག་པ་བབས་ཀྱང་དཀོན་མཆོག་གསུམ་སྐྱབས་སུ་བསྟེན་པ་འདི་ལས་བློ་ལྡོག་པར་མི་བྱའོ་སྙམ་པ་ཞིག་བྱུང་ན་ཡིད་ཆེས་པའི་དད་པ་ཞེས་བྱ། དེ་ལྟ་བུའི་དད་པ་ཞིག་རྒྱུད་ལ་བྱུང་ན་མཆོག་གསུམ་གྱི་སྐྱབས་འོག་ཏུ་ཚུད་ཀྱི། རང་ལ་དད་པ་མེད་ན་དཀོན་མཆོག་གི་བྱིན་རླབས་འཇུག་མི་ནུས་ཏེ། དཔལ་སྤྲུལ་རིན་པོ་ཆེ་ལ་འགའ་ཞིག་གིས་སྐྱབས་འཇུག་ཞུས་ཚེ། སྐྱ་འཛུག་སྔོ་འཛུག་ཚོ་ངས་ཀྱང་མི་ཤེས། རང་རང་གི་དཀོན་མཆོག་གསུམ་ལ་ཡིད་ཆེས་ཤེས་ཀྱི་དད་པ་ཞིག་མེད་ན། ལུག་ར་བའི་ནང་དུ་བཅུག་པ་ལྟར་གཅིག་གིས་གཅིག་མཆོག་གསུམ་གྱི་སྐྱབས་འོག་ཏུ་འཛུད་རྒྱུ་ག་ལ་ཡོད་གསུངས། དེ་བས་ན་དེ་ལྟ་བུའི་དད་པའི་གདུང་ཤུགས་དྲག་པོས་སྐྱབས་སུ་འགྲོ་བ་ནི་ཆོས་ཐམས་ཅད་ཀྱི་རྩ་བ་ཁང་པའི་རྨིང་གཞི་ལྟ་བུ་ཡིན་པས་དོན་ཆུང་བར་སེམས་པར་མི་བྱ་སྟེ། སྔོན་ཇོ་བོ་རྗེས་བོད་དུ་སྐྱབས་འགྲོ་ཁོ་ནར་གསུངས་པས་ན་སློབ་མ་ཞིག་གིས་ཇོ་བོ་ལ་ཁྱེད་ཀྱིས་མདོ་རྒྱུད་ཀྱི་ཆོས་མང་པོ་མཁྱེན་ན་སྐྱབས་འགྲོ་ཁོ་ན་ཅིའི་ཕྱིར་གསུངས། ཁྱེད་ལ་སྐྱབས་འགྲོའི་པཎྜི་ཏ་ཞེས་གླེང་གིན་འདུག་ཞུས་པས་ཇོ་བོ་ཐུགས་དགྱེས་ཏེ་ངའི་མིང་དེས་ཀྱང་སངས་རྒྱས་ཀྱི་བསྟན་པ་ལ་བྱ་བ་བྱས། སྐྱབས་འགྲོ་ལས་ལྷག་པའི་ཆོས་ཞིག་གང་ན་ཡོད་གསུངས།
དེ་ལྟར་དད་པ་དང་ལྡན་པས་སྐྱབས་སུ་འགྲོ་བ་ལ་ཚོགས་ཞིང་གསལ་གདབ་པ་ནི། རང་ཉིད་འདུག་པའི་ས་ཕྱོགས་ཐམས་ཅད་ཐ་མལ་པ་འདི་ལྟ་བུ་མ་ཡིན་པར་ཆོས་ཀྱི་དབྱིངས་དང་མཉམ་པའི་རྒྱ་ཁྱོན་ལ་དག་པའི་ཞིང་གི་བཀོད་པས་མཛེས་པར་བྱས་པའི་རང་བཞིན་དུ་བསམ་ལ། དེའི་དབུས་རང་མདུན་གྱི་ཐད་དྲང་པོ་ཅུང་ཟད་རིང་བ་ན་དཔག་བསམ་གྱི་སྡོང་པོ་ཡལ་ག་ལྔ་པ་ནམ་མཁའི་དབྱིངས་ཐམས་ཅད་ཁྱབ་པའི་ཡལ་ག་དང་ལོ་མ་ཐམས་ཅད་ནོར་བུ་རིན་པོ་ཆེ་དང་། དྲིལ་གཡེར་དང་། འཕྱང་འཕྲུལ་དང་། རིན་པོ་ཆེའི་དྲྭ་བ་དྲྭ་ཕྱེད། དར་སྣ་ཚོགས་པའི་རྒྱན་གྱིས་མཛེས་པར་བརྒྱན་པའི་དབུས་ཀྱི་ཡལ་ག་ཅུང་ཟད་མཐོ་བའི་སྟེང་དུ་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་པདྨ་ཉི་མ་ཟླ་བའི་གདན་གྱི་དབུས་སུ། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་མཚུངས་མེད་ཐུགས་རྗེའི་གཏེར་མཛོད་དཔལ་ལྡན་རྩ་བའི་བླ་མ་དང་དབྱེར་མེད་པའི་ཨོ་རྒྱན་མཚོ་སྐྱེས་རྡོ་རྗེ་སྐུ་མདོག་དཀར་ལ་དམར་བའི་མདངས་ཆགས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ་ཕྱག་གཡས་རིག་སྟོང་གི་རྡོ་རྗེ་རྩེ་ལྔ་པ་ཐུགས་ཀར་འཛིན་པ།
གཡོན་མཉམ་བཞག་གི་སྟེང་ན་འཆི་མེད་ཡེ་ཤེས་ཀྱི་བདུད་རྩིས་གང་བའི་ཀ་པ་ལ་དང་བྱེ་རུའི་བུམ་པ་དཔག་བསམ་ཤིང་གི་ཁ་རྒྱན་ཅན་བསྣམས་པ། སྐུ་ལ་ནང་ནས་རིམ་པ་བཞིན་རྡོ་རྗེའི་གསང་གོས་དཀར་པོ། སྔགས་ཀྱི་ཕོད་ཆེན་མཐིང་ག ཆོས་གོས་དམར་པོ་ཟ་འོག་གི་བེར་སྨུག་རྣམས་བརྩེགས་མལ་གསོལ་བ། དབུ་ལ་པདྨ་མཐོང་གྲོལ་རྡོ་རྗེའི་ཏོག་གི་རྩེར་རྒོད་ཀྱི་ལྡེམ་འཕྲུས་མཛེས་ཤིང་དར་སྣ་ལྔའི་ཅོད་པན་འཕུར་བ་གསོལ་བ། པང་གཡོན་དུ་མི་འགྱུར་བའི་བདེ་བ་ཆེན་པོ་དང་། རྣམ་ཀུན་མཆོག་ལྡན་གྱི་སྟོང་ཉིད་ཟུང་དུ་འཇུག་པའི་བརྡར་མཚོ་རྒྱལ་མ་དཀར་མོ་གྲི་གུག་དང་ཐོད་པ་འཛིན་པས་འཁྲིལ་བ། དེའི་དབུ་གཙུག་ན་ཤྲཱི་སིངྷ་དང་། འཇམ་དཔལ་བཤེས་གཉེན་དང་། དགའ་རབ་རྡོ་རྗེ་རྣམས་ཐོར་བརྩེགས་སུ་བཞུགས་པའི་སྟེང་གི་ནམ་མཁར་འཇའ་འོད་འཁྱིལ་པའི་ཀློང་ན་ལོངས་སྐུ་རིགས་ལྔ་ཡབ་ཡུམ་གྱི་མཐའ་བསྐོར་དུ་སེམས་དཔའ་བརྒྱད། སེམས་མ་བརྒྱད་རྣམས་ལོངས་སྤྱོད་རྫོགས་སྐུའི་རྒྱན་ཆས་བཅུ་གསུམ་གྱིས་བརྒྱན་ཅིང་ཞི་བའི་ཚུལ་དགུས་བརྗིད་པ་དང་། འགྲོ་འདུལ་ཐུབ་པ་དྲུག་སྤྲུལ་སྐུའི་ཆ་བྱད་ཅན་དང་། དུར་ཁྲོད་རོལ་པའི་ཆས་ཀྱིས་བརྒྱན་པའི་སྒོ་བ་ཡབ་ཡུམ་བརྒྱད་རྣམས་ཀྱིས་བསྐོར་བ། དེའི་སྟེང་གི་ནམ་མཁར་ཆོས་སྐུ་ཀུན་བཟང་ཡབ་ཡུམ་ལ་ཆོས་སྐུའི་ལྷ་ཚོགས་ཀྱིས་བསྐོར་བར་གསལ། མདུན་གྱི་ཡལ་གའི་སྟེང་དུ་མེ་རི་དང་མེ་དཔུང་འབར་བའི་ཀློང་ན་ཁྲག་འཐུང་ཁྲོ་བོའི་ལྷ་ཚོགས་ཆེ་མཆོག་ཧེ་རུ་ཀ་དང་། ཁྲག་འཐུང་རིགས་ལྔ་ལ། མ་མོ་ཀཽ་རི་མ་བརྒྱད། ཕྲ་མེན་སེངྷ་མ་བརྒྱད། སྒོ་མ་བཞི་རྣམས་ཀྱིས་བསྐོར་བ་ཐམས་ཅད་ཀྱང་དུར་ཁྲོད་རོལ་པའི་ཆས་ཀྱིས་བརྒྱན་ཅིང་། གར་དགུའི་ཉམས་ཀྱིས་བརྗིད་པར་བཞུགས་པའི་ཕྱོགས་མཚམས་སུ་ཡི་དམ་རྒྱུད་སྡེ་དྲུག་དང་། སྒྲུབ་སྡེ་བཀའ་བརྒྱད་ཀྱི་ལྷ་ཚོགས་ཐམས་ཅད་ཡོད་པར་བསམ། གཡས་ཀྱི་ཡལ་གའི་སྟེང་དུ་མར་མེ་མཛད། ཤཱཀྱ་ཐུབ་པ། བྱམས་པ་མགོན་པོ་རྣམས་ཀྱིས་གཙོས་དུས་གསུམ་གྱི་སངས་རྒྱས་ཐམས་ཅད་སྐུ་མཚན་དང་དཔེ་བྱད་ཀྱིས་བརྒྱན་ཅིང་ཆོས་གོས་རྣམ་པ་གསུམ་གསོལ་བ། ཞབས་རྡོ་རྗེའི་སྐྱིལ་མོ་ཀྲུང་དུ་བཞུགས་ཤིང་། ཕྱག་ས་གནོན། མཉམ་བཞག མཆོག་སྦྱིན། སྐྱབས་སྦྱིན། བྱང་ཆུབ་མཆོག་གི་ཕྱག་རྒྱ་ཅན། སྐུ་མདོག་དཀར་སེར་དམར་ལྗང་མཐིང་ག་ལ་སོགས་པའི་རྣམ་པར་བཞུགས་པའི་མཐའ་བསྐོར་དུ་ཉེ་བའི་་སྲས་ཆེན་བརྒྱད་ལ་སོགས་པའི་བྱང་ཆུབ་སེམས་དཔའི་ཚོགས་སྐུ་མདོག་ཕྱག་མཚན་སྣ་ཚོགས་པ། ལོངས་སྐུའི་རྒྱན་གྱིས་མཛེས་ཤིང་ཞབས་བཞེངས་སྟབས་སུ་བཞུགས་པ། དེའི་མཐའ་བསྐོར་དུ་ཤཱ་རིའི་བུ་དང་། མོའུ་གལ་གྱི་བུ་ལ་སོགས་པ་ཉན་རང་འཕགས་པའི་དགེ་འདུན་དཔག་ཏུ་མེད་པ་ཐམས་ཅད་ཀྱང་དབུ་རེག་ཞབས་རྗེན། སྐུ་ལ་ཆོས་གོས་རྣམ་པ་གསུམ་གསོལ་ཞིང་ཕྱག་ན་འཁར་གསིལ་དང་ལྷུང་བཟེད་ཐོགས་པ། ཞབས་བཞེངས་སྟབས་སུ་བཞུགས་པར་གསལ། གཡོན་གྱི་ཡལ་གའི་སྟེང་དུ་མཁའ་འགྲོ་མ་སེང་གེའི་གདོང་པ་ཅན་དང་། དཔལ་ལྡན་རྡོ་རྗེ་ཕག་མོ་ལ་གནས་གསུམ་གྱི་དཔའ་བོ་མཁའ་འགྲོའི་ཚོགས་ཀྱིས་བསྐོར་བ། དེ་ཐམས་ཅད་ཀྱི་སྐུ་ལ་རུས་པའི་རྒྱན་ལ་སོགས་པས་མཛེས་ཤིང་སྐུ་མདོག་ཕྱག་མཚན་སྣ་ཚོགས་པ། རྒྱབ་ཀྱི་ཡལ་གའི་སྟེང་དུ་དམ་པའི་ཆོས་དཀོན་མཆོག་འཇའ་དང་འོད་ཀྱི་དྲྭ་མིག་གི་ཀློང་ན་ཡི་གེ་གླེགས་བམ་གྱི་རྣམ་པར་རྫོགས་པ་ཆེན་པོའི་རྒྱུད་འབུམ་ཕྲག་དྲུག་ཅུ་རྩ་བཞིས་སྟེང་མ་བྱས་ཏེ་གདོང་དར་མདུན་ཕྱོགས་སུ་ཁྲ་ཤིག་གེར་ཡོད་པ། ཨཱ་ལི་ཀཱ་ལིའི་རང་སྒྲ་སྒྲོག་པར་བསམ།
དཔག་བསམ་ཤིང་གི་ཡལ་ག་ཆེ་བ་བཞི་པོའི་འོག་གི་མཐའ་བསྐོར་གྱི་ཡལ་ག་དང་ལོ་མ་རྣམས་ཀྱི་སྟེང་དུ། དབང་ཕྱུག་མ་ཉི་ཤུ་རྩ་བརྒྱད་དང་། བཀའ་སྲུང་དམ་ཅན་སྡེ་བདུན་སོགས་བཀའ་སྲུང་དམ་ཅན་རྒྱ་མཚོའི་ཚོགས་རྣམས་ཆོས་སྐྱོང་ཕོ་རྒྱུད་ཐམས་ཅད་ཞལ་ཕྱིར་ཕྱོགས་ཏེ་བགེགས་ཚོགས་ལོགས་པར་འདྲེན་པ་ཐམས་ཅད་ཕྱིར་བསྐྲད་ནས་ཕྱིའི་བར་ཆད་ནང་དུ་མི་འཇུག་པའི་ལས་མཛད་ཆོས་སྐྱོང་མོ་རྒྱུད་ཐམས་ཅད་ཀྱི་ཞལ་ནང་དུ་ཕྱོགས་ཏེ་ནང་གི་དངོས་གྲུབ་ཕྱིར་མི་གཏོང་བའི་ལས་མཛད་དེ་བཞུགས་ཤིང་། ཚོགས་ཞིང་གི་ལྷ་ཚོགས་དེ་ཐམས་ཅད་ཀུན་སྐུ་འོད་དང་འོད་ཟེར་གྱི་ཕུང་པོ་འབར་ཞིང་བདག་སོགས་འགྲོ་བ་རྣམས་ལ་དགྱེས་པའི་ཞལ་གྱིས་ཕྱོགས་ཤིང་། འཛུམ་པའི་སྤྱན་གྱིས་གཟིགས། ཐུགས་མཁྱེན་བརྩེ་ནུས་གསུམ་གྱི་བདག་ཉིད་ཅན་གྱིས་བརྩེ་བས་དགོངས། གསུངས་ཚངས་པའི་དབྱངས་ཀྱིས་འཁོར་བ་ངན་སོང་གི་སྡུག་བསྔལ་ལས་དབུགས་དབྱུང་བར་བསམ་ལ། ཚོགས་ཞིང་དེ་རྣམས་ཀྱི་མདུན་ས་གཞིའི་ངོས་རང་གི་གཡས་སུ་སྐྱེ་བ་ད་རེས་ཀྱི་ཕ། གཡོན་ན་མ༑ མདུན་དུ་སྡང་བྱེད་ཀྱི་དགྲ་དང་། གནོད་བྱེད་ཀྱི་བགེགས། རྒྱབ་ཏུ་ལན་ཆགས་ཀྱི་བདག་པོ་བདག་མོ། མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་མའི་ལུས་རྟེན་དུ་ས་ཆེན་པོའི་ངོས་ན་རྡུལ་འཁྲིགས་པ་ལྟར་འཁོད་པར་བསམ་ནས། བདག་གིས་བྱང་འདྲེན་བྱས་ཏེ་ངག་གུས་པའི་སྒོ་ནས་སྐྱབས་འགྲོའི་ཚིག་བརྗོད་ཚེ་ཐམས་ཅད་ཀྱིས་ཀྱང་འུར་དིར་གྱིས་སྒྲོག་པར་བསམ། ལུས་གུས་པའི་སྒོ་ནས་ཐལ་མོ་སྦྱར།
ཡིད་གུས་པའི་སྒོ་ནས་མ་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བའི་ཕྱིར། དུས་དེ་རིང་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ་མཐོ་རུ་གཏོང་ངམ། དམའ་རུ་གཏོང་ངམ། སྐྱིད་སྡུག་ལེགས་ཉེས་ཅི་བྱུང་ཡང་སྐྱབས་དང་སྐྱོབས་པ་མགོན་དང་དཔུང་གཉེན་གཞན་ནས་མི་འཚོལ་བར་མཆོག་གསུམ་རྩ་བ་གསུམ་གྱི་ལྷ་ཚོགས་ཁྱེད་ཅིག་བརྟེན། ཁྱེད་ཅིག་སྒྲུབ། ཁྱེད་ཁོ་ན་ལ་སྐྱབས་བཅོལ་བར་བྱའོ་སྙམ་དུ་སྙིང་ཐག་པ་ནས་དམ་བཅའ་བར་བྱའོ། །དེ་ཡང་སྐྱབས་འགྲོའི་ངོ་བོ་གསོལ་བ་འདེབས་པ་ཙམ་མ་ཡིན་པར་ངེས་པར་དམ་བཅའ་བ་ཡིན་ལ། དམ་བཅའ་བའི་ཚུལ་ནི་ཕྱི་ནང་གསང་བ་གསུམ་ལས། ཕྱི་ལྟར་ན་དཀོན་མཆོག་གསུམ་ལ་སྟོན་པ་ལམ་གྲོགས་ཀྱི་ཚུལ་དུ་དམ་བཅའ་སྟེ། སངས་རྒྱས་བཅོམ་ལྡན་འདས་རྣམས་ཁོ་ན་བདག་གི་སྟོན་པ་ཡིན་མ་གཏོགས་གཞན་ཕྱི་རོལ་པའི་སྟོན་པ་དང་། རྗེ་བོ་དཔོན་པོ། གཉེན་ཉེ་བ་སོགས་འཇིག་རྟེན་པའི་ལམ་སྟོན་རྣམས་བདག་གི་སྟོན་པ་མ་ཡིན་སྙམ་པ་དང་། དམ་པའི་ཆོས་ལ་ཐོས་བསམ་བསྒོམ་སྒྲུབ་བྱེད་པ་འདི་ཁོ་ན་བདག་གི་ལམ་ཡིན་གྱི་འཇིག་རྟེན་འཁོར་བའི་བྱ་བ་ཐམས་ཅད་བསྒྲུབ་བྱ་མ་ཡིན་སྙམ་པ་དང་། བྱང་ཆུབ་སེམས་དཔའི་དགེ་འདུན་རྣམས་ཁོ་ན་བརྟེན་པར་བྱ་བའི་གྲོགས་ཡིན། དེ་རྣམས་ལ་བློ་གཏོད་ཅིང་དེའི་རྗེས་སུ་སློབ་ཀྱི། དེ་ལས་གཞན་བྱིས་པ་དང་། སྡིག་པའི་གྲོགས་པོ་དང་། བློ་དམན་པའི་གང་ཟག་རྣམས་མ་ཡིན་པས་དེ་དག་ལ་བློ་མི་གཏོད། ལད་མོ་མི་བྱེད་སྙམ་དུ་དམ་བཅའོ། །
ནང་ལྟར་ན་མཆོག་གསུམ་གྱི་ངོ་བོ་རྩ་བ་གསུམ་ལ་སྐྱབས་སུ་འགྲོ་བར་དམ་བཅའ་བ་སྟེ། སྒོ་གསུམ་བླ་མ་ལ་འབུལ། ཡི་དམ་ལ་བརྟེན། མཁའ་འགྲོ་ལ་གྲོགས་སུ་དམ་བཅའ་ཞིང་། གསང་བ་ལྟར་ན་རང་གི་སེམས་ཉིད་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་ཀུན་ཁྱབ་སྤྲུལ་སྐུ་ལ་ཡེ་ནས་སངས་རྒྱས་ཟིན་པ་འདི་མངོན་དུ་འགྱུར་པ་ཞིག་བྱ་སྙམ་དུ་སྐྱབས་དང་བསྐྱབ་བྱ་ཐ་དད་མེད་པའི་ཚུལ་དུ་དམ་འཆའ་བཞིན། ཁམས་གསུམ་རིགས་དྲུག་སོགས་ནས། དུས་གསུམ་ཐོག་མཐའ་མེད་པར་སྐྱབས་སུ་མཆི། ཞེས་པའི་བར་ལན་གསུམ་སོགས་མང་དུ་བརྗོད། ཡང་། ནམ་མཁའི་གནས་སུ་ནམ་མཁའ་ཞེས་པ་ལ་སོགས་པའི་ཤླཽ་ཀ་མང་དུ་གདོན་པར་བྱའོ། །ཐུན་འཇོག་ཁར་སླར་ཡང་དད་པ་དང་མོས་འདུན་དྲག་པོ་ཞིག་བྱས་པས་ཚོགས་ཞིང་གི་ལྷ་ཚོགས་རྣམས་ཀྱི་སྐུ་ལས་འོད་ཟེར་དཔག་ཏུ་མེད་པ་བྱུང་།
རང་གཞན་སེམས་ཅན་ཐམས་ཅད་ཀྱི་ལུས་ལ་ཕོག་པའི་རྐྱེན་གྱིས་བྱ་ཁྱུ་འུར་རྡོས་དཀྲོགས་པ་བཞིན་དུ་འུར་དུར་གྱིས་ཚོགས་ཞིང་གི་ལྷ་ཚོགས་རྣམས་ལ་ཐིམ། ཚོགས་ཞིང་དེ་རྣམས་ཀྱང་མཐའ་ནས་རིམ་བཞིན་བསྡུས་ཏེ་ཨོ་རྒྱན་ཆེན་པོ་ལ་ཐིམ། སྟེང་གི་ཆོས་སྐུའི་ལྷ་ཚོགས་རྣམས་ལོངས་སྐུ་ལ། ལོངས་སྐུ་རྣམས་དགའ་རབ་རྡོ་རྗེ་སོགས་སྤྲུལ་སྐུ་ལ། སྤྲུལ་སྐུ་རྣམས་འོད་དུ་ཞུ་ནས་ཨོ་རྒྱན་ཆེན་པོ་ལ་ཐིམ། ཨོ་རྒྱན་ཆེན་པོ་སླར་ཡང་རང་གི་ལུས་སྣང་ལ་ཐིམ་སྟེ་དམིགས་མེད་ཀྱི་ངང་ལ་ཅུང་ཟད་མཉམ་པར་བཞག་ནས་རྒྱུད་བྱིན་གྱིས་རླབས་པར་བསམ་མོ། །དགེ་བ་འདི་ཡིས་སོགས་འདོན། དེ་ལྟར་སྐྱབས་སུ་སོང་ནས་བཟུང་། དེའི་བསླབ་བྱ་རྣམས་སྲུང་བ་གལ་ཆེ་བས་དང་པོ་དགག་པའི་བསླབ་བྱ་གསུམ་ནི། སངས་རྒྱས་ལ་སྐྱབས་སུ་སོང་ནས་ཚངས་དང་དབང་པོ་ཁྱབ་འཇུག་སོགས་ལྷ་ཀླུ་མཐུ་བོ་ཆེ་རྣམས་དང་། གཞི་བདག་སོགས་འཁོར་བར་འཁོར་བའི་ལྷ་དེ་རྣམས་ལ་སྐྱབས་མི་འཚོལ།
འཇིག་རྟེན་པའི་ལྷ་དེ་དག་མཆོད་ཅིང་ལས་བཅོལ་དགོས་པའི་ཚེ་དཀོན་མཆོག་གི་ཕྲིན་ལས་སྒྲུབ་པའི་ཕོ་ཉ་བར་དམིགས་ཏེ་རྗེ་བོས་བྲན་ལ་བཟའ་བཏུང་སོགས་བྱིན་ནས་ལས་འདི་ལྟ་བུ་གྱིས་ཤིག་ཅེས་བསྒོ་བ་དང་འདྲ་བར་བྱེད་དགོས་ཀྱི། མཆོག་གསུམ་ཡིད་ཀྱིས་བོར་ཏེ་དེ་དག་ལ་རེ་བར་བྱས་ན་བསླབ་བྱ་ཉམས་ཤིང་འདི་ཕྱི་ཀུན་ཏུ་ཕོངས་བར་འགྱུར་རོ། །ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤང་དགོས། བླ་མ་སེར་མོ་བ་རྣམས་གྲོང་ཆོག་ཏུ་བྱོན་དུས། དེ་དག་གི་བཞེས་རྒྱུའི་དོན་དུ་ཡོན་བདག་དེས་སེམས་ཅན་ཞིག་དངོས་སུ་བསད་དེ་དྲངས་ན་སྐྱབས་འགྲོའི་བསླབ་བྱ་ཉམས་པར་མ་ཟད་སོ་བྱང་སྔགས་ཀྱི་སྡོམ་པ་ཐམས་ཅད་ཆུད་ཟ་ཞིང་། རང་གཞན་ཀུན་བསླུས་པར་བྱས་པས་དེ་བས་ཐུ་ཅི་ཡོད་གསུངས། ཡང་གནས་སྐབས་དེར་མ་བསད་ཀྱང་གཞན་ལས་ཤ་བསྐྱིས་ཏེ་དྲངས་ནའང་། ཕྱིས་ནི་སྐྱིན་པོའི་དོན་དུ་གསོད་དགོས་པས་འདྲ་གསུངས། དེར་མ་ཟད་བྱོན་པའི་ཚེའང་རྟ་ཁལ་ལ་སྡུག་ཆེན་པོ་གཏད་པའང་སངས་རྒྱས་ཀྱི་རྗེས་འཇུག་གི་ཚུལ་མ་ཡིན་ཏེ། སྔོན་སངས་རྒྱས་བཅོམ་ལྡན་འདས་འཁོར་དགྲ་བཅོམ་པའི་ཚོགས་མང་པོ་དང་བཅས་ཏེ་གྲོང་སོགས་སུ་བྱོན་པའི་ཚེ་ན་ཐམས་ཅད་ཞབས་ཐང་དུ་བྱོན་པ་དེ་སེམས་ཅན་ལ་འཚེ་བ་སྤང་དགོས་པས་ཡིན་གྱི་ཐབས་སྡུག་ནས་རྟ་རྒན་ཞིག་ཆིབས་རྒྱུ་མ་རྙེད་པ་ག་ལ་ཡིན།
ཡང་ཇོ་བོ་རྗེ་བོད་དུ་བྱོན་དུས། བོད་ཀྱི་བླ་ཆེན་ཚོས་མངའ་ཐང་བསྐྱེད་དེ་རྟ་དྲེལ་མང་པོ་དེད་ནས་ཆིབ་བསུར་བྱོན་ཚེ། ཇོ་བོ་རྗེ་བཤུམས་ནས་སེམས་ཅན་མང་པོ་ལ་སྡུག་གཏོད་པ་འདི་འདྲ་བ་ཐུབ་པའི་རྗེས་འཇུག་གི་ཚུལ་མ་ཡིན་གསུངས་ནས་ཕྱིར་བྲོས་པའི་ལོ་རྒྱུས་གསུངས། དེས་ན་སེམས་ཅན་ལ་གནོད་པའི་ལས་ཕྲ་བ་ཚུན་ཆད་ཅི་ནུས་སུ་སྤང་བར་བྱ་དགོས། དགེ་འདུན་ལ་སྐྱབས་སུ་སོང་ནས་གྲོགས་མི་སྟེགས་ཅན་དངོས་སམ། མིན་ཀྱང་དཀོན་མཆོག་ལ་ཡིད་མི་ཆེས་ཞིང་། ཆོས་དགེ་བའི་ཕྱོགས་ལ་མི་དགའ་ཞིང་རྒྱབ་ཀྱིས་ཕྱོགས་པའི་གང་ཟག་དེ་འདྲ་ལ་མི་འགྲོགས་ཏེ། དེ་དང་ཁོ་བློ་སྤྱོད་གསུམ་གཅིག་པར་བྱས་ན་སྐྱབས་འགྲོའི་བསླབ་བྱ་ཉམས་པར་མ་ཟད་རང་རྒྱུད་ལ་ཡར་སྐྱེད་མེད་པའི་སྟེང་ཆོས་ཕྱོགས་ཀྱི་ཡོན་ཏན་དགེ་སྦྱོར་ཅུང་ཟད་རེ་ཡོད་པ་ཡན་ཆད་ཉམས་པར་འགྱུར་བས་གཟབ་པར་བྱ་དགོས་སོ། །དེ་ལྟར་སྐྱབས་སུ་སོང་ཞིང་བསླབ་བྱ་བསྲུངས་ན་དེའི་ཕན་ཡོན་ནི་དཔག་ཏུ་མེད་ཀྱང་བསྡུ་ན༑ ནང་པའི་ཁྱུར་འགྲོ། མཆོག་གསུམ་གྱི་སྐྱབས་འོག་ཏུ་ཚུད་པས་ན་ཚ་སྡུག་བསྔལ་དང་། མི་དང་མི་མིན་གྱི་གནོད་པ་ཐམས་ཅད་ཞི། སྔོན་གྱི་ལས་སྒྲིབ་འདགས། ཚེ་རབས་ཀུན་ཏུ་དཀོན་མཆོག་གི་སྣང་བ་དང་མི་འབྲལ། མཐར་ཐུག་སངས་རྒྱས་ཀྱི་གོ་འཕང་ཐོབ་པ་སོགས་སོ། །
༈ །།དེ་ནས་སེམས་བསྐྱེད་སྐྱེ་བ་ལ་སོགས་པའི་དོན་དུ་ཚོགས་བསགས་ཡན་ལག་བཅུ་པ་བྱ་སྟེ། སྔར་ལྟར་མཆོག་གསུམ་རྩ་བ་གསུམ་གྱི་ལྷ་ཚོགས་ལ་སྐྱབས་སུ་འགྲོ་བ་དང་། དབྱིངས་ནས་རྒྱལ་བ་ཞི་ཁྲོ་རབས་འབྱམས་ཀྱི་ལྷ་ཚོགས་ཐམས་ཅད་དད་མོས་དྲག་པོས་སྤྱན་འདྲེན་པ་དང་། རིན་པོ་ཆེ་དང་པདྨ་ཉི་མ་ཟླ་བ་ལ་སོགས་པའི་གདན་ལ་བཞུགས་སུ་གསོལ་བ་དང་། ལུས་རྡུལ་སྙེད་དུ་སྤྲུལ་ཏེ་སྒོ་གསུམ་གུས་པས་ཕྱག་འཚལ་བ་དང་། དངོས་འབྱོར་ཡིད་སྤྲུལ་གྱི་ཕྱི་ནང་གསང་བའི་མཆོད་པ་རྒྱ་མཚོ་ལྟ་བུའི་མཆོད་པ་དང་། ཐོག་མེད་ནས་བསགས་པའི་སྡིག་ལྟུང་སྙིང་ནས་བཤགས་པ་དང་། ཕྱོགས་བཅུའི་ཞིང་ན་བཞུགས་པའི་རྒྱལ་པ་སྲས་དང་བཅས་པ་རྣམས་ཀྱིས་འགྲོ་བའི་དོན་དཔག་ཏུ་མེད་པ་མཛད་པ་སོགས་ཟག་བཅས་དང་ཟག་པ་མེད་པའི་དགེ་བ་ལ་ཡི་རང་བ་དང་། རྒྱལ་བ་རྣམས་ཀྱི་ཐུགས་དམ་གནད་ནས་བསྐུལ་ཏེ་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བར་བསྐུལ་བ་དང་། རྒྱལ་བ་རྣམས་འཁོར་བ་མ་སྟོངས་ཀྱི་བར་དུ་མྱ་ངན་ལས་མི་འདའ་བར་གསོལ་བ་འདེབས་པ་དང་། དགེ་བའི་རྩ་བ་དུས་གསུམ་དུ་བསགས་པ་ཀུན་རང་གཞན་སེམས་ཅན་ཐམས་ཅད་རྒྱལ་བ་ཞི་ཁྲོ་རབ་འབྱམས་ཀྱི་གོ་འཕང་ཐོབ་པའི་ཕྱིར་བསྔོ་བའི་རིམ་པ་དང་བཅུ་སྟེ། དེ་རྣམས་ཚིག་གི་རྗེས་སུ་དོན་དྲན་པའི་སྒོ་ནས་ཕྱག་འཚལ་བཞིན། ཨོཾཨཱཿཧཱུྃ་ནམ་མཁའི་མཐར་ཐུགས་སོགས་ནས། ཞི་ཁྲོ་རབ་འབྱམས་གོ་འཕང་མྱུར་ཐོབ་ཤོག །ཅེས་པའི་བར་དུ་ལན་གསུམ་སོགས་འདོན། ཡང་སྒྲིབ་སྦྱོང་ཞིག་ལ་ཕྱག་འཚལ་བ་འདི་བས་ལྷག་མེད་པས། ཕྱག་འཚལ་བའི་རིམ་པ་བྱེ་བྲག་ཏུ་ཡང་བྱ་སྟེ། དེ་ཡང་ཐལ་མོ་གནས་གསུམ་དུ་འཇོག་དུས་བཅོམ་ལྡན་འདས་རྒྱལ་བ་ཞི་ཁྲོ་རབས་འབྱམས་ཀྱི་ལྷ་ཚོགས་རྣམས་ཀྱི་སྐུ་གསུང་ཐུགས་ཀྱི་ཡོན་ཏན་ཐམས་ཅད་ཐོབ་པར་བསམ། ཁྱད་པར་དུ་ཐལ་མོ་སྙིང་གར་སྦྱར་བས་གནས་སྐབས་སུའང་ཉམས་རྟོགས་ཀྱི་ཡོན་ཏན་ཁྱད་པར་ཅན་ཐོབ་པར་བསམ་མོ། །མ་ལྔ་ས་ལ་འཇོག་དུས་ཉོན་མོངས་པ་ལྔས་བསྐྱེད་པའི་ལས་དང་བག་ཆགས་ཐམས་ཅད་དག་པར་བསམ་སྟེ་ལུས་ཐམས་ཅད་སར་བརྐྱངས་ཏེ་དཔྲལ་བ་ས་ལ་གཏུགས་བཞིན་ཐལ་མོ་སྤྱི་བོར་བཞག་སྟེ་སངས་རྒྱས་ཀྱི་དབུའི་གཙུག་ཏོར་བལྟར་མི་མངོན་པ་ཐོབ་པར་བསམ། ཡང་ན་དང་པོ་ནས་ཐལ་མོ་གནས་གསུམ་དུ་གཏུགས་འཕྲལ་ལུས་ཐམས་ཅད་ཤད་ཀྱིས་སར་གདབ་སྟེ་བརྐྱང་ཕྱག་བཙལ་བར་བྱའོ། །བརྐྱང་ཕྱག་འདི་སྔགས་ཀྱི་ལུགས་ཏེ་སྔོན་གྱི་དུས་འཕགས་ཡུལ་གྱི་གྲུབ་པ་ཐོབ་པ་རྣམས་ཀྱི་དྲུང་དུ་ལས་ལྡན་གྱི་སློབ་མ་དག་གིས་བརྐྱང་ཕྱག་ལན་མང་དུ་བཙལ་ཞིང་གསེར་མང་པོ་ཕུལ་ཏེ་གསང་སྔགས་ཀྱི་གདམས་པ་ཞུས་པར་བཤད་པ་དང་། སྔགས་བརྒྱུད་ནས་ཀྱང་། དད་པས་བརྐྱང་ཕྱག་གདབ་སྟེ་འཚལ། ཞེས་པ་ལ་སོགས་པ་གསུངས་པའི་ཕྱིར་རོ། །གཞན་དུ་མར་མེ་མཛད་ཀྱི་ཕྱག་ཀྱང་ཟེར་རོ། །དེ་ལྟར་ཕྱག་འཚལ་བཞིན་བརྒྱ་ཕྱག་རྒྱས་པའམ། ཕྱག་འཚལ་བསྡུས་པ་གང་རུང་ལེན་ཅི་རིགས་སུ་འདོན་པར་བྱའོ། །
དེ་ནས་བྱང་ཆུབ་མཆོག་ཏུ་སེམས་བསྐྱེད་པ་ནི། སྐྱབས་འགྲོ་དང་ལྷན་དུ་བྱེད་ཚེ་སྔར་གྱི་ཚོགས་ཞིང་མི་བསྡུ་བར་དེའི་མདུན་ནམ། སོ་སོར་བྱེད་པའི་ཚེ་སྔར་ལྟར་ཚོགས་ཞིང་གསལ་བཏབ་པའི་མདུན་སེམས་བསྐྱེད་པར་བྱ་ཞིང་། དེ་ཡང་དང་པོ་ཚད་མེད་བཞིས་བློ་སྦྱོང་བ་གལ་ཆེ་ཞིང་། དེ་ལ་སྒོམ་ཚུལ་གྱི་རིམ་པ་མཐའ་གཅིག་ཏུ་མ་ངེས་ཀྱང་། ཐོག་མར་བཏང་སྙོམས་ཀྱི་བློ་མ་འབྱོངས་ན་གཞན་གསུམ་རིས་ཆད་ཅན་དུ་འགྱུར་བས། དང་པོ་བཏང་སྙོམས་བསྒོམ་པར་བྱ་སྟེ༑ འདི་ལྟར་ཐོག་མ་མེད་པ་ནས་ད་ལ་ཐུག་གི་བར་དུ་ཉེ་རིང་ཕྱོགས་ལྷུང་གི་བསམ་པ་ངན་པ་འདིའི་དབང་གིས་འཁོར་བའི་གནས་སུ་འཁྱམས་ཤིང་། ད་རུང་ཡང་འདི་ལྟ་བུའི་བསམ་པ་འདི་མ་སྤང་ན་འཁོར་བ་ལས་ཐར་བའི་དུས་མི་འོང་། བྱང་ཆུབ་ཀྱི་སེམས་རྒྱུད་ལ་མི་སྐྱེ། དགྲ་ལ་སྡང་བའི་དབང་གིས་དམྱལ་བའི་གཏིང་རྡོར་འགྱུར།
གཉེན་སོགས་ལ་ཆགས་པའི་དབང་གིས་ད་ལྟ་རང་གི་ཆོས་སྐལ་ཆད། གཏན་དུ་འཁོར་བའི་འདམ་དུ་བྱིང་བར་འགྱུར་བས། ད་ནི་ཆགས་སྡང་གི་བྱ་བ་ཐམས་ཅད་འཕྲོ་གཅོད་པར་བྱ་སྟེ། ཕྱིར་འཇིག་རྟེན་པའི་བྱ་བ་གང་ཡིན་ཀྱང་ནམ་བཞག་པ་དེའི་ཚེ་མཐའ་བུད་པ་ཡིན་པ་ཞིང་། མ་བཞག་ན་ནི་མི་ཚེ་གང་པོ་ལ་འབད་ཀྱང་ད་དུང་འཆི་ཁ་བློ་ལྷག་དང་བཅས་པ་ཞིག་ལས་འོང་རྒྱུ་མེད་པས་ད་ནི་ཆགས་སྡང་གི་བྱ་བ་ཐམས་ཅད་ཆམ་གྱིས་བཞག་སྟེ་དགྲ་གཉེན་བར་མའི་ཕྱོགས་ཐམས་ཅད་ལ་ཕན་ཅི་ཐོག་ཞིག་ལ་བརྩོན་པར་བྱ་སྙམ་དུ་བཏང་སྙོམས་ཚད་མེད་དྲང་སྲོང་གི་མགྲོན་འགྱེད་པ་ལྟ་བུ་ལ་བསླབ་པར་བྱ། དེ་རྒྱུད་ལ་འབྱོངས་ནས་བྱམས་པ་ཚད་མེད་བྱ་མས་བྱེའུ་གསོ་བ་ལྟ་བུ་ལ་བསླབ་པར་བྱ་སྟེ། དེ་ཡང་བཏང་སྙོམས་ཀྱི་བློ་འབྱོངས་པ་དེ་ལ་བརྟེན་ནས་སེམས་ཅན་ཐམས་ཅད་ལ་ཕན་འདོད་ཀྱི་བསམ་པ་ཁྱད་མེད་པ་ཞིག་བྱུང་ན་རྣམ་པར་དག་པར་འགྱུར་གྱི། དེ་ལྟ་མ་ཡིན་པར་རང་ཉིད་དགའ་བའི་ཕྱོགས་འགའ་ཞིག་ཙམ་ལས། གཞན་ཕྱོགས་ལ་བདེ་འབྱོར་ཡོན་ཏན་ཡོད་པ་ལ་སྙིང་མི་དགའ་བའི་ཕྲག་དོག་བྱེད་པ་དེ་འདྲ་བའི་རྒྱུད་ལ་ནི། ཕྲག་དོག་དེའི་རྩ་བ་མ་ཆད་ཀྱི་བར་དུ་བྱང་ཆུབ་ཀྱི་སེམས་ཏིལ་འབྲུ་ཙམ་ཡང་མི་སྐྱེ་ཐག་ཆོད་ཡིན་པས་འདི་ལྟར་བསམ་པར་བྱ་སྟེ། ད་ལྟ་ཙམ་དུ་དགའ་བ་དང་། མི་དགའ་བའི་ཕྱོགས་སུ་བཟུང་བ་འདི་ནི་མི་རིགས་ཏེ།
སེམས་ཅན་ཐམས་ཅད་ཐོག་མ་མེད་པ་ནས་མ་རུ་མ་གྱུར་པ་གཅིག་ཀྱང་མེད། མར་གྱུར་པའི་དུས་སུ་ད་ལྟའི་མ་འདི་བཞིན་དྲིན་ཆེན་པོས་བསྐྱངས་པ་ཤ་སྟག་ཡིན་པས་དེ་ཐམས་ཅད་འཕྲལ་དང་ཡུན་གྱི་བདེ་བ་དམ་པ་དང་འཕྲོད་ན་ཅི་མ་རུང་དེ་ལྟ་བུ་ཞིག་བདག་གིས་བྱ་སྙམ་དུ་བསམ་མོ། །དེ་ནས་སྙིང་རྗེ་ཚད་མེད་འགྲོ་བ་རིགས་དྲུག་གི་སེམས་ཅན་སྡུག་བསྔལ་གྱིས་མནར་བ་ཐམས་ཅད་མཐོང་ནས་བཟོད་དུ་མེད་པ་མ་ལག་རྡུམ་མའི་བུ་ཆུས་ཁྱེར་པ་ལྟ་བུ་ལ་སེམས་སྦྱང་བར་བྱ་སྟེ། མ་རྒན་ནམ་མཁའ་དང་མཉམ་པའི་སེམས་ཅན་ཐམས་ཅད་འདོད་པ་བདེ་བ་འདོད་ཀྱང་བདེ་བའི་རྒྱུ་དགེ་བ་ནི་ཅུང་ཟད་ཀྱང་དང་དུ་ལེན་མི་ཤེས། སྡུག་བསྔལ་མི་འདོད་ཀྱང་སྡུག་བསྔལ་གྱི་རྒྱུ་མི་དགེ་བ་བཅུ་ལ་འཆོལ་ཉོག་ཏུ་སྤྱོད་དེ་ཞེ་འདོད་དང་ལག་ལེན་ཕྱིན་ཅི་ལོག་ཏུ་གྱུར་པ་འདི་རྣམས་སྙིང་རེ་རྗེ། འདི་ཐམས་ཅད་རིགས་དྲུག་སོ་སོའི་ལས་སྣང་སྡུག་བསྔལ་བག་ཆགས་ཐམས་ཅད་དང་བྲལ་ན་ཅི་མ་རུང་། བདག་ད་རེས་དལ་འབྱོར་གྱི་མི་ལུས་ཐོབ། བླ་མ་དགེ་བའི་བཤེས་གཉེན་དམ་པ་དང་འཕྲད། གདམས་པ་ཟབ་མོ་འདི་ལྟ་བུ་ཉམས་སུ་ལེན་དུ་ཡོད་པ་འདི་སྐལ་བ་རེ་བཟང་། བདག་གིས་མན་ངག་འདི་ལ་བརྟེན་ནས་སེམས་ཅན་དེ་ཐམས་ཅད་སྡུག་བསྔལ་མཐའ་དག་དང་བྲལ་བ་ཞིག་བྱ་སྙམ་དུ་དམ་བཅའ་བར་བྱ། དངོས་སུ་ཡང་སྙིང་རྗེའི་ཡུལ་ནད་པ་སྡུག་ཐུག སྤྲང་པོ་ཉམས་ཐག ཐག་རིང་གི་ཨ་ཅོ་སོགས་ལ་ཕན་བཏགས་ན་ཕན་ཡོན་དཔག་ཏུ་མེད་དེ། མི་བརྒྱགས་ཆེན་ཞིག་ལ་དངུལ་རྡིལ་ཚད་ཞིག་བྱིན་པ་བས། དབུལ་པོ་སྡུག་ཐུག་གཅིག་ལ་ཟ་མ་ཕོར་གང་བྱིན་ན་དེ་དགའ་ཚོར་ཆེ་བས་ཕན་ཡོན་ཀྱང་དེས་ཆེ་གསུངས། སྤྱིར་མཆོད་སྦྱིན་གཉིས་ལས། ཕལ་པ་འབྲས་བུ་ལ་རེ་བ་རྣམས་ཀྱིས་ཞིང་དག་པ་ལ་མཆོད་པ་འབུལ་བ་འདམ་ཡང་། བྱང་ཆུབ་སེམས་དཔས་ནི་སེམས་ཅན་ལ་ཕན་འདོགས་པ་དང་། གཏོང་སེམས་གོམས་པ་ཁོ་ན་དོན་དུ་གཉེར་བས་མཆོད་སྦྱིན་གཉིས་ཀ་མིག་རྡོག་གཡས་གཡོན་འདྲ་བར་ཁྱད་པར་ཅུང་ཟད་ཀྱང་མེད།
དེས་ན་དགེ་བ་ཅི་བྱས་ན་རང་འདོད་འཁྲིས་མེད་པ་ཞིག་ཨེ་ཐོན་བལྟ་དགོས་གསུངས། དེ་ནས་དགའ་བ་ཚད་མེད་རྔ་མོང་གི་རྔེའུ་སྟོར་བ་སླར་རྙེད་པ་ལྟ་བུ་ལ་བསླབ་པར་བྱ་སྟེ། སེམས་ཅན་གཞན་སྟོབས་འབྱོར་མངའ་ཐང་ཅན་ཆོས་དང་འཇིག་རྟེན་གྱི་ཡོན་ཏན་གཞན་གྱིས་ཡིད་སྨོན་གྱི་གནས་སུ་གྱུར་པ་དེ་ལྟ་བུ་ལ་དམིགས་ནས་ཕྲག་དོག་མི་དགའ་བའི་བསམ་པ་ཐམས་ཅད་སྤངས་ནས། འདི་རྣམས་ཡོན་ཏན་དང་བདེ་བ་འདི་དང་གཏན་དུ་མ་བྲལ་ན་ཅི་མ་རུང་། འདི་བས་ཀྱང་ལྷག་པར་གྱུར་ན་ང་རེ་དགའ། དེ་ལྟ་བུ་ཞིག་བདག་གིས་བྱ་སྙམ་དུ་བསྒོམ་པར་བྱའོ། །
དེ་ནས་སེམས་བསྐྱེད་པ་དངོས་ནི། ཆོས་ཐམས་ཅད་ཡེ་ནས་སྟོང་ཞིང་བདག་མེད་པ་ཡིན་པ་ལ། དེ་ལྟར་མ་རྟོགས་པའི་སེམས་ཅན་དེ་ཐམས་ཅད་གློ་བུར་འཁྲུལ་རྟོག་གི་བག་ཆགས་གོམས་པའི་གཉིས་སྣང་འཁོར་བའི་སྡུག་བསྔལ་ཐམས་ཅད་དབྱིངས་སུ་དག་སྟེ་ཟུང་འཇུག་གདོད་མའི་མགོན་པོ་ཀུན་ཏུ་བཟང་པོའི་གོ་འཕང་ལ་འགོད་པར་བྱ་བའི་ཆེད་དུ་གསང་སྔགས་རྡོ་རྗེ་ཐེག་པའི་ཉེ་ལམ་ཟབ་མོ་ཉམས་སུ་བླང་བར་བྱ་སྙམ་དུ་སྨོན་པ་དང་འཇུག་པའི་དོན་དྲན་པའི་སྒོ་ནས། ཀྱེ་མ་ཆོས་རྣམས་ཐམས་ཅད་ཐམས་ཅད་སྟོང་ཞིང་སོགས་ནས། ཆགས་སྡང་མེད་པའི་བཏང་སྙོམས་གནས་གྱུར་ཅིག། ཅེས་པའི་བར་ལན་གསུམ་སོགས་ཅི་རིགས་པ་དང་། གཏེར་གཞུང་གཞན་ལས་བྱུང་བའི། བདག་དང་མཐའ་ཡས་པའི་སེམས་ཅན་སོགས་འབུམ་ཐེར་ཙམ་འདོན། ཐུན་བསྡུ་བ་ན་ཚོགས་ཞིང་གི་ལྷ་ཚོགས་རྣམས་སྔར་བཞིན་ཨོ་རྒྱན་ཆེན་པོ་ལ་ཐིམ། དེ་ཉིད་རང་ལ་ཐིམ་པས་རང་རྒྱུད་ལ་དོན་དམ་བྱང་ཆུབ་ཀྱི་སེམས་ལྷག་གེར་སྐྱེས་པར་བསམས་ནས་མི་དམིགས་པའི་ངང་ལ་ཅི་ཙམ་གནས་ཀྱི་བར་དུ་འཇོག དེ་ལྟར་སེམས་བསྐྱེད་ནས་དེའི་བསླབ་བྱ་རྣམས་ལ་ཚུལ་བཞིན་ཅི་ནུས་སུ་བསླབ་པར་བྱ་སྟེ།
དེ་ལ་སྨོན་པའི་བསླབ་བྱ་ནི། བདག་གཞན་མཉམ་པ། བརྗེ་བ། བདག་བས་གཞན་གཅེས་གསུམ་ལས། དང་པོ་༼བདག་གཞན་མཉམ་པ༽ནི།
རང་དང་གཞན་སེམས་ཅན་ཐམས་ཅད་བདེ་བ་འདོད་པ་ལ་འདྲ། སྡུག་བསྔལ་མི་འདོད་པ་ལ་འདྲ་ཞིང་ཁྱད་པར་མེད་པའི་ཚུལ་ལ་ལེགས་པར་བསམས་ནས་བདག་གཞན་གཉིས་པོ་ལ་བདེ་སྡུག་བླང་དོར་དུ་ཁྱད་པར་མེད་པ་ལ་སེམས་སྦྱང་ཞིང་། དངོས་སུའང་ཅི་ནུས་སུ་བརྩོན་པར་བྱ་སྟེ། སྔོན་རྒྱ་གར་དམ་པ་སངས་རྒྱས་ལ། དྲུང་པ་གཟི་རྣ་ཅན་གྱིས་ཆོས་ཐམས་ཅད་ཀྱི་ནང་ནས་གང་བྱས་ན་ལྷག་ཞུས་པ་ལ། རང་གི་མི་འདོད་ཚད་སེམས་ཅན་གཞན་ལ་མ་བྱེད། རང་གི་འདོད་ཚད་ཐམས་ཅད་སེམས་ཅན་གཞན་ལ་གྱིས་དང་དེ་ལས་ལྷག་མེད༑ གསུངས། བདག་གཞན་བརྗེ་བ་ནི། བདག་གི་བདེ་དགེ་ཐམས་ཅད་གཞན་ལ་གཏོང་བ་དང་། གཞན་གྱི་སྡུག་བསྔལ་ཐམས་ཅད་བདག་གི་ཐོག་ཏུ་འབབ་པ་ལ་ཅི་ནུས་སུ་དངོས་སུ་བརྩོན་པ་དང་། དམིགས་པས་ཀྱང་རླུང་ཕྱིར་འགྲོ་ནུས་རང་གི་བདེ་བ་དང་ཡོན་ཏན་དགེ་བའི་དངོས་པོ་ཐམས་ཅད་གོས་ཕུད་པ་ལྟར་རླུང་དཀར་པོའི་རྣམ་པར་སོང་ནས་གཞན་གྱི་རྒྱུད་ལ་སྨིན། རླུང་ཚུར་རྔུབ་དུས་གཞན་སེམས་ཅན་ཐམས་ཅད་ཀྱི་སྡིག་སྒྲིབ་སྡུག་བསྔལ་ཐམས་ཅད་རླུང་ནག་པོའི་རྣམ་པར་རང་རྒྱུད་ལ་བླང་བར་བསམས་ཏེ་ཡང་ཡང་གོམས་པར་བྱའོ། །
བདག་བས་གཞན་གཅེས་ནི།
ད་སྔ་ཡན་ཆད་རང་ཁོ་ན་བདེ་ཐབས་སྐྱིད་ཐབས་ཞིག་ཐོན་ན་གཞན་ཅི་རེད་རེད་དུ་ཆུག་སྙམ་པ་དེ་དོར་ནས། ད་ཕྱིན་ཆད་བདག་འདི་ཕྱི་ཐམས་ཅད་དུ་སྡུག་བསྔལ་ཡང་། ངན་སོང་དུ་ལྟུང་ཡང་། ཉམས་ཉེས་ཅི་བྱུང་ཡང་རུང་ཅི་རེད་རེད་དུ་ཆུག གཞན་སེམས་ཅན་འདི་རྣམས་བདེ་ཐབས་སྐྱིད་ཐབས་ཡོན་ཏན་དང་ལྡན་ཐབས་ཤིག་ཐོན་དགོས་སྙམ་དུ་སྙིང་ནས་མ་སྒོམ་ཞིང་། དངོས་སུ་ཡང་དེ་ལྟ་བུ་ལ་ཅི་ནུས་སུ་བརྩོན་པར་བྱའོ། །འཇུག་པའི་བསླབ་བྱ་ནི། ཕ་རོལ་ཏུ་ཕྱིན་པ་དྲུག་ལ་ཅི་ནུས་སུ་རྟག་ཏུ་བསླབ་པར་བྱ་སྟེ། སྦྱིན་པ་ཡང་རང་ལ་ཡོད་པའི་དངོས་པོ་ལུས་ལོངས་སྤྱོད་ཁ་རྗེ་དབང་ཐང་ཚེ་བསོད་ནམས་དགེ་བའི་རྩ་བ་ཇི་སྙེད་ཡོད་པ་ཐམས་ཅད་ལ་བདག་འཛིན་བཅད་དེ་སེམས་ཅན་ཐམས་ཅད་ལ་གཏོང་སེམས་ཡང་ཡང་གོམས་པར་བྱ། དངོས་སུ་ཡང་རང་ལ་ཡོད་པའི་དངོས་པོ་ཐམས་ཅད་འཆི་བའི་དུས་སུ་རྗེས་སུ་མི་འབྲང་ཞིང་། ད་ལྟ་ཡང་རྨི་ལམ་གྱི་ནོར་རྫས་ལྟར་སྙིང་པོ་མེད་པའི་ཚུལ་ལ་ལེགས་པར་བསམ་སྟེ་ཡར་མཆོད་མར་སྦྱིན་ལ་བརྩོན། དེ་ཡང་སེར་སྣའི་གཉེན་པོར་འགྲོ་དགོས་པས་རང་གང་ལ་ཞེན་པ་ཆེ་བའི་དངོས་པོ་དེ་གཏོང་བ་གལ་ཆེ། སྤྱིར་རབ་བྱུང་རྣམས་ཀྱིས་ལྟོ་འགྲང་ལྷག་སྐྱོབ་ཙམ་གྱི་ཟས་གོས་ཀྱིས་ཆོག་ཤེས་པར་བྱས་ནས་དངོས་རྫས་གཞན་བསོག་འཇོག་མ་བྱས་ན་ཆོག་ཤེས་དེ་ཉིད་གཏོང་བའི་མཆོག་ཡིན་པས་འདོད་ཆུང་ཆོག་ཤེས་རེ་བྱེད་པ་གལ་ཆེ། ཆོག་ཤེས་མེད་པའི་རྟག་ཏུ་དཀོར་གྲོང་ཆོག་ཞིག་ལ་གཡེང་འདུག་པ་དེ་དང་། ཁྱད་པར་དུ་གོས་སྣེ་རྣམ་གསུམ་གྱོན་ནས་ཚོང་ཁེ་སྐྱེད་ཀྱིས་དུས་འདའ་བ་དེ་ནི་བསྟན་པ་བཤིག་པའི་ཆོམ་རྐུན་དུ་སོང་བས་སོ་བྱང་སྔགས་གསུམ་གྱི་བསླབ་པ་དང་རྒྱབ་འགལ། ཉོ་ཚོང་ཁེ་སྐྱེད་བྱེད་པ་དེ་ལ་མི་དགེ་བ་བཅུ་ལས་མི་ཚངས་སྤྱོད་པ་མ་གཏོགས་ཐམས་ཅད་ཚང་བས་ཤིན་ཏུ་ཉེས་པ་ཆེ་གསུངས། ཚུལ་ཁྲིམས་ནི་སྡོམ་པ་གསུམ་གྱི་གནས་སྐབས་ཀྱི་སྤང་བྱ་ཐམས་ཅད་རྟག་ཏུ་དྲན་ཤེས་བག་ཡོད་ཀྱིས་གཅེས་སྤྲས་སུ་བལྟས་ཏེ་བསྲུང་བར་བྱ། ཁྱད་པར་དུ་རང་ལ་ཉེས་པ་གང་འབྱུང་ཉེ་བ་དེ་ལ་ཆེད་དུ་གཉེན་པོ་བསྟེན་ནས་སྤང་དགོས༑ ཚུལ་ཁྲིམས་དེ་ཡང་ཕྱི་ལུས་ངག་གི་ཀུན་སྤྱོད་ཙམ་ཞིག་གིས་གཞན་གྱི་མིག་སྔར་བཙུན་ཞིང་དུལ་དུལ་བྱས་པས་མི་འོང་། མངོན་ལྐོག་མེད་པ་རང་སེམས་དཔང་པོར་འཛུག་ནུས་པ་ཞིག་ཨེ་ཐོན་བལྟ་དགོས། ཚུལ་ཁྲིམས་མ་དག་ན་ཉམས་རྟོགས་ཀྱི་ཡོན་ཏན་མི་སྐྱེ་བས་གཟབ་པར་བྱའོ། །
བཟོད་པ་ནི། གཞན་གྱི་ལོག་སྒྲུབ། ཆོས་ཀྱི་ཕྱིར་དཀའ་ཚེགས་དང་། སྡུག་བསྔལ་ཐམས་ཅད་ལ་སེམས་སྲན་ཐུབ་ཅིང་མི་འཁྲུགས་པ་དང་། ཁྱད་པར་དུ་ཟབ་མོའི་དོན་ཤེས་པ་དང་ཉམས་སུ་ལེན་དཀའ་བའི་གནས་རྣམས་ལ་སྐྲག་ནས་འདི་འདྲ་བ་བདག་གིས་ཤེས་མི་ནུས་སོ། །ཉམས་སུ་ལེན་མི་ནུས་སྙམ་དུ་ཞུམ་པར་མི་བྱ་བར་སྔོན་གྱི་དུས་སུ་བླུན་པོ་བ་ལང་རྫིར་གྱུར་པའི་ཚེ། ཕྱི་ནས་མཁས་པ་པཎྜི་ཏར་གྱུར་པ་ཡང་ཡོད། སྡིག་རྒན་བླུན་པོ་འགའ་ཞིག་ཀྱང་ཆོས་ཟབ་མོ་རེ་ཉམས་སུ་བླངས་ནས་གྲུབ་པ་ཐོབ་སོང་བ་ཡང་དུ་མ་བཤད་རྒྱུ་ཡོད་ན་བདག་གིས་ཅིའི་ཕྱིར་མི་ཤེས། ཅིའི་ཕྱིར་ཉམས་སུ་མི་ལོན་སྙམ་དུ་སྙིང་སྟོབས་ཀྱི་སྤོབ་པ་བསྐྱེད་དགོས། ཁྱད་པར་དུ་ཁོང་ཁྲོ་ཚོགས་ངན། ནོག་མནའ་བཞེད་འདི་ནི་ཤིན་ཏུ་ཉེས་པ་ཆེ་སྟེ། སྡོམ་པ་དམ་ཚིག་ཐམས་ཅད་རལ། རང་གཞན་གྱི་རྒྱུད་འཚིག་ཁྱིམ་པ་རྣམས་ཀྱི་སེམས་སུན་འབྱིན་པར་འགྱུར་བས། ཡོན་ཏན་བརྒྱ་ཡོད་ཀྱང་སྐྱོན་གཅིག་པོ་འདིས་འོག་ཏུ་འགྲོ་བས་གཟབ་པར་བྱེད་དགོས། སྐྱེ་བོ་ཕལ་བ་ཞིག་གིས་ཁོང་ཁྲོ་དང་། གྱོད་ལ་དཀྲི་བ་སོགས་བྱེད་གིན་ཡོད་ན་འདི་ལྟ་བུ་ལོས་བྱེད་སྙམ་པ་ལས་མེད་ཀྱང་། ངུར་སྨིག་གི་གོས་བགོས་པ་ཞིག་གིས་དེ་ལྟར་བྱས་ན་ཀུན་གྱིས་ཁྲེལ་བའི་གནས་སུ་འགྱུར་བས་ཁོང་ཁྲོའི་དབང་དུ་མི་འགྱུར་བ་ཞིག་ལ་ཅི་ནུས་ཀྱང་བསླབ་དགོས།
བརྩོན་འགྲུས་ནི། འཇིག་རྟེན་པའི་བྱ་བ་སྙིང་པོ་མེད་ཅིང་ཉེས་དམིགས་ཆེ་བ་དེ་རྣམས་ལ་ད་སྔ་ཡན་ཆད་འབད་པས་ཆོག་གི །ད་ནི་གཏན་གྱི་འདུན་མ་འགྲུབ་པའི་ཆོས་ཞིག་ཉམས་སུ་བླངས་པར་བྱ་སྙམ་དུ་སྙིང་ནས་སྤྲོ་བར་བྱ་བ་དེ་ཡིན༑ དེ་འདྲའི་སྤྲོ་བ་ཞིག་ཡོད་ན་ནི་ལུས་ངག་གཉིས་པོ་ཡང་ངམ་ངམ་ཤུགས་ཀྱིས་དགེ་བའི་ཕྱོགས་སུ་བཀོལ་བཏུབ་པ་ཞིག་འོང་། སེམས་སྤྲོ་བ་ཀྱང་མེད་ན་ནི་ལུས་ངག་གིས་འཕྲལ་དུ་བརྩོན་པར་བྱས་ཀྱང་སྣ་སུན་པ་ལ་ཅང་མི་འགོར་བར་ཡང་ལེ་ལོའི་དབང་དུ་ཤོར་འགྲོ། དེས་ན་སེམས་འདི་ནི་ཀུན་ལ་དབང་པའི་རྒྱལ་པོ་དང་འདྲ། ངག་ནི་གོ་བརྡ་སྤྲོད་པའི་བློན་པོ་དང་འདྲ། ལུས་ནི་ལས་ཀུན་བྱེད་པའི་བྲན་དང་འདྲ་བས༑ སེམས་འདི་དམ་པའི་ཆོས་ཀྱི་ཕྱོགས་སུ་སྤྲོ་བ་ཞིག་བྱུང་ན། ལུས་ངག་གཉིས་པོ་ཡང་དེའི་དབང་དུ་གྱུར་ནས་དཀའ་ཚེགས་སྡུག་བསྔལ་ཅི་བྱུང་ཡང་མི་གནོད་པ་ཞིག་འོང་བས་སེམས་དགེ་བའི་ཕྱོགས་ལ་སྤྲོ་བ་དང་། དོན་གཉེར་གྱི་འདུན་པ་འདི་གལ་ཆེ། ཆོས་ལ་མོས་འདུན་མེད་པའི་རིགས་རྣམས་ནི། དཔེར་ན་ནད་པ་ཟ་མ་ལ་ཡི་ག་ཆད་པ་རྣམས་ཀྱི་མདུན་དུ་བཟའ་བཏུང་ཅི་བཞག་ཀྱང་ཁར་རེ་རེ་བླངས་ཏེ་ཞེན་པ་ལོག་འདུག་པ་དེ་བཞིན། ཁ་ཏོན་བཟླས་བརྗོད། ཐོས་བསམ་སློབ་གཉེར། སྒོམ་ཉམས་ལེན་གང་ལ་ཁ་བསྐོར་ཀྱང་མོས་པ་མེད་པ་དེ་རྣམས་ལ་ཆོས་ཀྱི་སྐལ་བ་ཆད་པ་ཡིན་གསུངས།
བསམ་གཏན་ནི། འདུ་འཛི་སྤངས་ཏེ་དབེན་པའི་གནས་སུ་རྩེ་གཅིག་པའི་ཏིང་ངེ་འཛིན་ལ་མཉམ་པར་བཞག་པ་དེ་ཡིན་པས། མི་མང་པོ་ཞིག་གི་ནང་དུ་བྱ་བ་སྣ་ཚོགས་བྱེད་ཞོར་དང་། གཏམ་སྐད་ཆ་བཤད་ཞོར་ལ་ཟར་བལྟས་ཟུར་བལྟས་ཞིག་གིས་མི་འོང་དེར་མ་ཟད་གྲོང་ཆོག་གི་འདོན་པ་དེ་ཚོས་ཀྱང་སེམས་རྣལ་དུ་མི་འདུག་པར་ཡེངས་འགྲོ་བས་ཉམས་ལེན་ངོ་མ་ཞིག་བསམ་ན་དེ་ཐམས་ཅད་སྤང་དགོས། རི་ཁྲོད་དུ་བསྡད་ཀྱང་མོད་པོ་ཡོད་ན་རྣམ་གཡེང་དང་ཆགས་སྡང་སྐྱེ། གཉིས་ཡོད་ཀྱང་གཏམ་དང་བཅས་པར་འགྱུར་བས་གཅིག་པུར་སྡོད་ཚུགས་ན་ཉམས་ལེན་ངང་གིས་འབྱུང་བ་ཡིན།
བསྒོམ་རྒྱུའི་དངོས་གཞི་ནི། སྔོན་འགྲོ་དུས་ཀྱི་བློ་སྦྱོང་རྣམས་དང་། དངོས་གཞི་བར་དོ་དྲུག་གི་ཉམས་ལེན་གང་བསྒོམ་ཀྱང་དེ་ལས་གཞན་དུ་སེམས་མ་ཡེངས་པ་ཞིག་དགོས། གལ་ཏེ་དེ་ལྟར་དབེན་པའི་གནས་སུ་རྟག་ཏུ་འདུག་མ་ནུས་ཀྱང་། ཚེ་གཅིག་གི་རིང་ལ་དཀོར་བརྡ་གིན་མི་འདུག རྒྱུ་བསོགས་གིན་མི་འདུག རང་གིས་རང་ལ་བསམ་བློ་རེ་གཏོང་། ཕྱི་མ་ཕན་ཆད་ལ་འདང་རེ་བརྒྱབ་ནས་རྟག་ཏུ་དྲན་ཤེས་བག་ཡོད་བརྟེན་ནས་རང་གིས་དེ་སྔ་ཐོབ་པའི་མན་ངག་གང་ཡིན་ཀྱང་དེའི་ཉམས་ལེན་རེ་ལ་བརྩོན། རྟག་ཏུ་སྐྱོ་ཤས་ངེས་འབྱུང་། འཆི་བ་མི་རྟག་པའི་དྲན་འདུན་དེ་ཚོ་མི་བརྗེད་པར་བྱ། ནམ་ཁོམ་ཁོམ་དུ་ཐུན་རེ་བསྡམ། ཐུན་མཚམས་རྣམས་སུའང། ཐུན་གྱི་དུས་སུ་ཇི་ལྟར་བསྒོམ་པ་དེའི་ངང་མ་ཤོར་བར་བྱ༑ ཟླ་མཚམས་ལོ་མཚམས་ཙམ་རེ་ལའང་བསྡད་དེ་ཉམས་ལེན་ལ་བརྩོན་ན་བསམ་གཏན་ཞེས་བྱ།
ཤེས་རབ་ནི། སྤྱིར་ཐོས་བསམ་བསྒོམ་པའི་ཤེས་རབ་ཐམས་ཅད་ཡིན་པས་རྒྱུད་ལ་སྐྱེད་པར་བྱ་དགོས་མོད། འོན་ཀྱང་ཆོས་ཀྱི་གནད་མ་ཟིན་པར་ཚིག་ཙམ་ལ་མཆིད་ནས་ཧ་ཅང་རྟོག་གེ་བྱེད་ཆེད་ན་ཐམས་ཅད་འགལ་འདུ་ཅན་དུ་སོང་ནས་ཅི་ལ་ཡང་ཡིད་མི་ཆེས་པ་དེ་འདྲ་འབྱུང་ཉེན་ཆེ། དེས་ན་བླ་མའི་མན་ངག་གི་གནད་ཟབ་མོ་རེ་མ་ཤེས་ན། གཞུང་པོ་ཏི་མང་པོ་རྫོགས་པའི་མཁས་པ་ཚོའི་ནང་ནའང་ད་དུང་གནས་ལུགས་ཀྱི་ངོ་བོ་སྐྱོང་ཚུལ་ལ་བློ་ཁ་ཕྱོགས་མི་ཤེས་པ་དེ་འདྲ་བ་ཡོད་པས་ཐ་སྙད་ཀྱི་རྣམ་གྲངས་རྒྱ་ཆེན་པོ་དང་། ཚིག་གི་སྤྲོས་པ་ཤེས་པ་ལས་ཆོས་ཉམས་སུ་ལེན་ཚུལ་གྱི་གནད་དོན་མ་ནོར་བ་རེ་འཛིན་ཤེས་ན་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་གསུངས།
དེ་ནས་སྡིག་སྒྲིབ་སྦྱོང་བར་བྱེད་པ་བླ་མ་རྡོ་རྗེ་སེམས་དཔའི་བསྒོམ་བཟླས་ནི། སྤྱིར་སྡིག་པ་བཤགས་པར་བྱེད་པ་ལ་གཉེན་པོ་སྟོབས་བཞི་ཚང་ན་སྡིག་པ་ལྷག་མེད་དུ་འདག མ་ཚང་ན་མི་འདག་པས་སྔོན་གྱི་དམ་པ་རྣམས་ཀྱིས་ཀྱང་སྤྱིར་སྡིག་པ་ལ་ཡོན་ཏན་མེད་ཅིང་། བཤགས་ན་འདག་པ་སྡིག་པའི་ཡོན་ཏན་ཡིན་གསུངས། གལ་ཏེ་ཁ་ཙམ་གྱིས་སྡིག་བཤགས་ཀྱི་ཚིག་ཙམ་བཏོན་ནའང་ཅུང་ཟད་ཟབ་པར་གསུངས་ཀྱང་འདག་མི་ནུས། སྡིག་ལྟུང་ཚུལ་བཞིན་བཤགས་པ་ལ་ཐབས་མང་པོ་ཞིག་གསུང་པ་ལས་རྡོ་རྗེ་སེམས་དཔའི་སྒོམ་བཟླས་འདི་ཤིན་ཏུ་ཟབ་སྟེ༑ སྔོན་བྲམ་ཟེ་དུང་གི་ཕྲེང་བ་ཅན་ཞེས་བྱ་བ་ཞིག་ལ། སློབ་མ་རྒྱལ་བུ་དགེ་མཐོང་ཞེས་བྱ་བ་ཞིག་ཡོད་པ་དེས་ཕྲག་དོག་གི་བསམ་པས་རང་གི་སློབ་དཔོན་ལ་མི་འཚམ་པའི་ལས་རྔམ་པོ་ཆེ་བྱས་པ་ལ། སློབ་དཔོན་དེས་ཀྱང་དེ་ལ་ཁོང་འཁྲུགས་ནས་དམོད་ངན་བོར་བས། ལས་དེས་དཔོན་སློབ་གཉིས་ཀ་དམྱལ་བའི་གནས་སུ་ལྟུང་ངོ་། །དེའི་ཚེ་དེ་བཞིན་གཤེགས་པ་ཐམས་ཅད་བཀའ་བགྲོས་ཏེ་དཔལ་རྡོ་རྗེ་སེམས་དཔའ་བྱོན་ནས་ཉམས་ཆགས་ཐམས་ཅད་སྐོང་བའི་རྒྱལ་པོ་ན་རག་དོང་སྤྲུགས་ཀྱི་གདམས་པ་བསྟན་ནས་རིམ་གྱིས་རིག་འཛིན་གྱི་ས་ལ་འགོད་པར་མཛད་དོ། །དེ་ལྟ་བུའི་གདམས་པ་ཟབ་མོའི་དོན་འདིར་གནད་བསྡུས་ཏེ་ཉམས་སུ་ལེན་པ་ལ། རྟེན་གྱི་སྟོབས་ནི། རང་ཉིད་ཐ་མལ་དུ་གནས་པའི་སྤྱི་བོར་མདའ་གང་ངམ་ཁྲུ་གང་གི་སྟེང་ན་ནམ་མཁར་པདྨ་དཀར་པོ་འདབ་མ་སྟོང་དུ་བརྡལ་བའི་སྟེང་ཟེའུ་འབྲུའི་ཚད་དང་མཉམ་པའི་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པའི་ཉ་གང་བ་ཞིག་བསམ། དེའི་དབུས་སུ་ཧཱུྃ་ཡིག་དཀར་པོ་འོད་ཟེར་བཀྲག་མདངས་འབར་བ་ཞིག་བསམ། དེ་ཉིད་ཡོངས་སུ་གྱུར་པ་ལས་བླ་མ་རྡོ་རྗེ་སེམས་དཔའ་སྐུ་མདོག་དཀར་པོ་ཤེལ་གཙང་མའི་མདོག་ལྟ་བུ་ཞལ་གཅིག་ཕྱག་གཉིས། གཡས་རིག་སྟོང་གི་རྡོ་རྗེ་རྩེ་ལྔ་པ་ཐུགས་ཀར་གཏོད་པའི་ཚུལ་དུ་འཛིན་པ། གཡོན་སྣང་སྟོང་གི་དྲིལ་བུ་དཀུ་ལ་བརྟེན་པ། ཞབས་གཉིས་གཡས་ཅུང་ཟད་བརྐྱང་པའི་ཕྱེད་སྐྱིལ་དུ་བཞུགས་པ། སྐུ་ལ་ལོངས་སྤྱོད་རྫོགས་སྐུའི་རྒྱན་ཆས་བཅུ་གསུམ་གྱི་བརྒྱན་པ་སྟེ། དེ་ཡང་དར་གྱི་ཆོས་གོས་ལྔ་དང་༑ རིན་པོ་ཆེའི་རྒྱན་བརྒྱད་དེ། དར་གྱི་ཆས་གོས་ལྔ་ནི། དར་དཀར་པོའི་སྟོད་གཡོག ཚི་གུས་སྨད་དཀྲིས་ཁྲ་བོའི་སྐུ་རེགས་བཅིང་ནས་ཁ་སོ་གདན་གྱི་སྟེང་ལ་སླེབ་པ། དར་མཐིང་ཁྲའི་རྒྱབ་དར། དར་དབྱང་སྙན་གོང་གཡས་གཡོན་གྱི་མདུན་དུ་དཔྱང་པའི་ཅོད་པན་ཏེ་འཕན་གཉིས་གཅིག་ཏུ་བརྩིས་ཏེ་ལྔའོ། །
རྒྱན་བརྒྱད་ནི། རིན་པོ་ཆེའི་དབུ་རྒྱན། སྙན་རྒྱན་གཉིས་གཅིག་ཏུ་བརྩིས་པ། མགུལ་རྒྱན༑ དཔུང་རྒྱན་གཉིས་གཅིག་ཏུ་བྱས་པ་སེ་མོ་དོ་དང་དོ་ཤལ་གཅིག་ཏུ་བྱས་པ་སྟེ་རིན་པོ་ཆེ་ཚར་དུ་བརྒྱུས་པའི་ཁུག་མགོ་ནུ་སྟེང་དང་། སྣེ་གཉིས་མགུལ་རྒྱབ་ཏུ་བསྣོལ་ནས་མདུན་གཡས་གཡོན་དུ་དཔྱང་པ། ཕྱག་ཞབས་ཀྱི་གདུ་བུ་ཐམས་ཅད་གཅིག་ཏུ་བྱས་པ། སོ་གདབ་རྣམས་གཅིག་ཏུ་བྱས་པ། སྐུ་རེགས་ཏེ་བརྒྱད་དོ། །རྡོ་རྗེ་སེམས་དཔའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། དབུས་སུ་ཧཱུྃ་དཀར་པོ་བཀྲག་མདངས་དང་ལྡན་པ། དེའི་མཐར་གཡོན་བསྐོར་གྱིས་མདུན་དུ་ཨོཾནས་བརྩམས་ཏེ་རིམ་པ་གསུམ་དུ་བྱས་པའི་མཇུག་གི་ཨ༔ ཡང་ཧཱུྃ་གི་མདུན་དུ་ཡོད་པར་བསམ། དེ་ལྟར་བསྒོམ་ཚུལ་འདི་ཀུན་འདུས་ནོར་བུའི་ལུགས་ཞེས་བྱ་སྟེ། བླ་མ་རྡོ་རྗེ་སེམས་དཔའ་ནི། རྩ་བརྒྱུད་ཀྱི་བླ་མ་ཐམས་ཅད་དང་། བཅོམ་ལྡན་འདས་རྒྱལ་པོ་ཞི་ཁྲོ་རབ་འབྱམས་ཀྱི་ལྷ་ཚོགས་ཐམས་ཅད་དང་། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འདུས་པའི་བདག་ཉིད་ཡིན། དེ་ཁོ་ན་ལ་གསོལ་བ་བཏབ་ན༑ དེ་ཐམས་ཅད་ཀྱི་ཐུགས་རྗེའི་བྱིན་རླབས་ཐམས་ཅད་འཇུག་པར་འགྱུར་ཏེ། དཔེར་ན་རྒྱ་མཚོའི་ཆུ་བཏུང་ན་གླིང་བཞིའི་ཆུ་ཐམས་ཅད་བཏུང་བར་གྱུར་པ་དང་འདྲའོ། །
སུན་འབྱིན་པའི་སྟོབས་ནི། སྔར་བྱས་ཀྱི་སྡིག་པ་ལ་སྙིང་ཐག་པ་ནས་ཉེས་དམིགས་དྲན་ནས་འགྱོད་པ་བྱེད་པ་སྟེ། སྡིག་པའི་རྣམ་གྲངས་དཔག་ཏུ་མེད་ཀྱང་། བསྡུས་ཏེ་སེམས་ཐོག་ཏུ་ལེན་རྒྱུ། མི་དགེ་བ་བཅུ་མཚམས་མེད་ལྔ། ཉེ་བའི་མཚམས་མེད་ལྔ། ལྕི་བ་བཞི། ལོག་པ་བརྒྱད། ཕྱི་སོར་ཐར་གྱི་འདུལ་ཁྲིམས་དང་འགལ་བ། ནང་བྱང་སེམས་ཀྱི་བསླབ་པ་དང་འགལ་བ། གསང་བ་རིག་འཛིན་སྔགས་ཀྱི་དམ་ཚིག་དང་འགལ་བ། ཁྱད་པར་རྡོ་རྗེའི་མཆེད་ལ་ནང་འཐབ་བྱས་པ་དང་། བླ་མའི་བཀའ་བཅག་སྟེ་ཁ་དུད་སྣ་དུད་འཐེན་པ་འདི་ཉེས་པ་ཆེ་སྟེ། སྔོན་བླ་མ་མཚམས་པ་རིན་པོ་ཆེས་ཀྱང་སྣ་དུད་ཀྱི་ཉེས་པ་འདི་ཡང་ཡང་གསུངས། ཡང་དགོས་བླ་སེར་ཞིག་སྣ་དུད་འཐེན་ན་མ་རབས་ཀྱི་སྤྱོད་པ་ཞིག་ལ་དེ་བས་ཐུ་བ་མེད། སྤྱིར་སྣ་དུད་ཀྱི་ཉེས་པ་ཆགས་ཞེན་དང་སྲེད་པ་རྒྱུན་མི་འཆད། རྫུན་ངག་འཆལ་ལ་སོགས་པའི་ཉེས་པའི་སྣ་འདྲེན།
ཤི་བའི་དུས་སུའང་ལས་ཀྱི་མུན་པ་འཐུག་པོས་བསྒྲིབས་ནས་ཐར་བའི་ལམ་མི་མཐོང་། བླ་མས་འཕོ་བ་མི་ཐེབ། ཆོས་ཀྱི་སྣང་བ་མི་རྙེད་པ་སོགས་དཔག་ཏུ་མེད། དེས་ན་བླ་སེར་ཞིག་གི་ནང་ན་སྣ་དུད་འཐེན་མཁན་ཞིག་ཡོད་ན་དེ་གཏིང་ནས་ཐུགས་ཁྲེལ་བར་མཛད། མ་བརྟགས་ན་མི་དགེ་བ་བཅུ་བདག་གིས་ཅང་མ་བྱས་སྙམ་པ་ཡོད་ཀྱང་། བརྟགས་ན་གྲོང་ཆོག་ལ་འགྲོ་མཁན་ཞིག་ཡིན་ཕྱིན་ཆད་སེམས་ཅན་གྱི་སྲོག་ལ་དབང་བ་གྲངས་ཀྱིས་མི་ཆོད། ཡང་ཚོང་ལྟ་བུ་གཅིག་ལ་མཚོན་ན་སྔར་བཤད་པ་བཞིན། རང་ལ་ཡོད་པའི་དངོས་པོ་བཙོང་རྒྱུ་དེ་ལ་བསྟོད་ར་དང་། གཞན་ལ་ཡོད་པའི་དངོས་པོ་ཉོ་རྒྱུ་དེ་བཟང་ཡང་ངན་ནོ་ཞེས་སྨད་པ་བྱེད་པས་མཚོན་རྫུན་དང་། རྟག་ཏུ་ཆགས་ཞེན་གྱིས་ཚོང་གི་དོན་དུ་ལྔ་ཟ་བཅུ་འབོད་ལ་སོགས་པའི་གཏམ་སྣ་ཚོགས་བཤད་པའི་ངག་འཁྱིལ། གཞན་གཉིས་ཚོང་བྱེད་པ་ལ་ཚོང་བར་དུ་བུད་ནས་དེ་ལ་མ་བཙོངས། དེས་རིན་ཇི་བཞིན་མི་སྟེར། ང་ལ་ཚོང་ཟེར་བ་སོགས་ཕྲ་མ། ཉོ་ཚོང་བྱེད་པ་དང་། དོམ་བསྙེགས་དེད་སོགས་ཀྱི་དུས་གཅིག་ལ་གཅིག་གིས་ཚིག་རྩུབ་སྨྲ་བ་སྟེ་ངག་གི་བཞི་ཡང་ཚང་། ཡང་མི་རི་གོང་མོ་ཆེ་བརྒྱབ་ནས་གཞན་བསླུས་ཏེ་ལེན་པས་མ་བྱིན་ལེན། དེང་སང་ཤ་འདི་རིན་པོ་ཆེ་བྱིན་ནས་ཉོས་ན་སེམས་ཅན་མང་པོའི་སྲོག་ལ་འཚེ་བར་འགྱུར། ཉོ་ཚོང་བྱེད་རྒྱུ་འང་འབྲི་དང་ཁལ་ཁ་མཐོ་སོགས་སེམས་ཅན་དུད་འགྲོ་ཞིག་ཕར་ཉོ་ཚུར་ཚོང་བྱས་ཕན་ཆད་དེ་ཀུན་བཤས་རའི་ནང་དུ་ཚུད་འགྲོ་བས་དངོས་སུ་བསད་པ་དང་ཁྱད་མེད་པས་སྲོག་གཅོད་མང་པོ་འབྱུང་། ཕ་རོལ་གྱི་རྒྱུ་རྫས་དེ་ཉིད་ཐབས་སྣ་ཚོགས་ཀྱིས་རང་གིས་ལེན་འདོད་ཀྱི་བརྣབ་སེམས། ཕ་རོལ་པོ་ཕམ་འདོད་སོགས་ཀྱི་གནོད་སེམས། ཚོང་ལ་ཉེས་པ་དེ་ཙམ་ཅི་ཡོད་སྙམ་པ་དང་ཡང་དགོན་ནང་གི་བླ་སེར་ཚོ་ཚོང་བྱས་དུས་རང་ཕམ་ཡོད་ན་དེའི་བླ་མ་གྲྭ་པ་དེ་ཚོ་དགེ་སྡིག་མེད་པ་རེད་ཟེར་བ་དང་། དེར་མ་ཟད་དེའི་དགོན་པ་ཐམས་ཅད་ལ་དགེ་སྡིག་ཅང་མེད་ཟེར་ནས་སྐུར་བ་འདེབས་པའི་ལོག་ལྟ་སྟེ་ལུས་ཀྱི་གཉིས་དང་། ཡིད་ཀྱི་གསུམ་པོ་ཡང་ཚང་། ཚོང་དེའི་དབང་གིས་ཉེས་པ་རང་རྒྱུད་ལ་འབྱུང་བར་འགྱུར་བས་བླ་སེར་ཞིག་གི་རྒྱུད་ཆུད་སོས་སུ་འགྲོ་བ་ལ་ཚོང་འདི་ལས་ཐུ་བ་མེད། དགེ་སེམས་བཟང་པོ་རེ་ཨེ་སྐྱེ་སྙམ་ན་ཚོང་བྱེད་པ་འདི་སྤང་དགོས་ཏེ། དེ་མ་སྤང་ན་ཉིན་མཚན་ཐམས་ཅད་དུ་དེ་ཁོ་ན་ལ་སེམས་གཡེངས། སྐྱོ་ཤས་དང་ངེས་འབྱུང་གི་བསམ་པ་ཐམས་ཅད་རྒྱུན་ཆད་དེ་དགེ་སེམས་ཏིལ་འབྲུ་ཙམ་མི་འབྱུང་བས་གཟབ་པར་བྱ། དེ་ལྟར་ཉེས་པའི་རྣམ་གྲངས་ཚེ་འདིར་རང་གིས་བྱས་པ་དྲན་པ་ཐམས་ཅད་སེམས་ཐོག་ཏུ་བླང་། ཚེ་འདིར་དངོས་སུ་རང་གིས་བྱས་པ་མེད་པ་རྣམས་ཀྱང་ཚེ་རབས་སྔ་མ་རྣམས་སུ་བྱས་པ་གྲངས་ཀྱིས་མི་ཆོད་པས་དེ་ཐམས་ཅད་ལ་སྙིང་ནས་འགྱོད་པར་བྱ། རང་གི་དམ་ཚིག་དང་སྡོམ་པ་རྣམ་པར་དག་ཀྱང་ཆོས་གྲལ་གཅིག་ཏུ་ལྷན་དུ་འཚོགས་པའི་མི་མང་པོའི་ནང་ན་དམ་ཚིག་ཆགས་ཉམས་ཞིག་རལ་ཅན་དུ་མ་ཡོད་ན། དེ་དག་གིས་དངོས་གྲུབ་ལ་བར་དུ་གཅོད་དེ་ཟླས་ཉམས་ཞེས་བྱ་བ་ཡིན་པས་དེ་ལྟ་བུའང་དམིགས་དགོས། ཡང་སློབ་མ་དམ་ཚིག་ཉམས་པ་ཡོད་ན་དེའི་དམ་སེལ་གྱིས་བླ་མ་ལ་གནོད་དེ། རྗེ་འགྲོ་བའི་མགོན་པོ་ཉིད་ཀྱིས། ཁོང་སྐུ་ན་ཆུང་དུས་ནས་བཟུང་རྨི་ལམ་དུའང་རང་གིས་སྣ་དུད་འཐེན་པ་རྨིས་མ་མྱོང་ཡང་། གཞན་གྱིས་འཐེན་པའི་དྲི་ཙམ་ཚོར་བ་རྨིས་ན་དེའི་ཉིན་པར་མི་འདོད་པ་སྣ་ཚོགས་འབྱུང་བར་གསུངས། འདི་མ་སྤངས་ན་རང་རེའི་བླ་མའི་བཀའ་བཅག་ཞིག་ལ་འདི་ལས་ཐུ་བ་མེད་པས་ཅིས་ཀྱང་གཟབ་པར་བྱའོ། །སྔོན་གྲུབ་ཐོབ་ཨོ་རྒྱན་པ་ཟེར་བ་ཞིག་གི་མདུན་དུ་སློབ་མ་དམ་ཉམས་ཞིག་འོང་བའི་རྐྱེན་གྱིས་ཐུགས་སྨྱོས་པ་སོགས་བྱུང་བར་བཤད་ན་ད་ལྟ་སྨོས་ཅི་དགོས། སྤྱིར་སྡིག་པ་འདི་ལ་རང་གི་བྱས་པ་དང་། གཞན་ལ་བྱེད་དུ་བཅུག་པ་དང་། བྱས་པ་ལ་རྗེས་སུ་ཡི་རང་བ་གསུམ་ལ་ཁྱད་པར་མེད་གསུངས་པས་དེ་ཐམས་ཅད་ལ་སྙིང་ནས་འགྱོད་པ་དྲག་ཏུ་བྱའོ། །
ཀུན་ཏུ་སྤྱོད་པའི་སྟོབས་ནི། སེམས་ཅན་ཐམས་ཅད་ཀྱི་དོན་དུ་སྡིག་པའི་དངོས་པོ་དེ་ཐམས་ཅད་བཤགས་པར་བྱ་སྙམ་དུ་སེམས་བསྐྱེད་དེ། སྤྱི་གཙུག་པད་ཟླའི་གདན་སྟེང་སོགས་ནས། མ་ལུས་བྱང་བར་མཛད་དུ་གསོལ། ཞེས་པའི་བར་བརྗོད་དེ་ཡིག་བརྒྱ་བཟླས་ནས། བདག་གིས་ཐོག་མེད་ནས་བསགས་པའི་སྡིག་སྒྲིབ་ཉམས་ཆགས་ཐམས་ཅད་དུས་ད་ལྟ་ཉིད་དུ་འདུག་ས་འདི་རུ་ལྷག་མ་མ་ལུས་པར་དག་པ་ཞིག་བླ་མ་རྡོ་རྗེ་སེམས་དཔའ་ཁྱེད་ཀྱིས་བྱིན་གྱིས་བརླབས་པར་མཛད་དུ་གསོལ་སྙམ་དུ་སྙིང་ནས་གསོལ་བ་བཏབ་པའི་རྐྱེན་གྱིས་བསྐུལ་ཏེ། ཐུགས་ཀར་སྔགས་ཕྲེང་གཡོན་དུ་བཀོད་པ་དེ་ཉིད་གཡས་སུ་འཁོར་བ་ལས་བདུད་རྩིའི་རྒྱུན་བབས་ཏེ་སྐུའི་དབྱིབས་བརྒྱུད། ཞབས་གཡས་པའི་མཐེ་བོང་གི་རྩེ་ལས་བྱུང་སྟེ་རང་གི་སྤྱི་བོ་ནས་མར་བབས་ཏེ་ལུས་ཀྱི་ནང་ཐམས་ཅད་བཀྲུ་བཤལ་བྱས་པ་བཞིན་ནད་ཐམས་ཅད་ཁྲག་རལ་དང་རྣག་རུལ། གདོན་ཐམས་ཅད་སྲོག་ཆགས་སྦལ་སྦྲུལ་སྡོམ་སྡིག་ཉ་ལྕང་ལ་སོགས་པའི་རྣམ་པ། སྡིག་སྒྲིབ་ཐམས་ཅད་དུད་ཁུ་དང་སོལ་ཁུའི་རྣམ་པར་འོག་སྒོ་གཉིས་དང་རྐང་མཐིལ་གཉིས་ནས་ནག་ནུར་གྱིས་ཐོན། རང་གི་མར་ཞབས་ཀྱི་ས་གས་པའི་འོག་ཏུ་འཆི་བདག་ལས་ཀྱི་གཤིན་རྗེ་ལ་འཁོར་ལན་ཆགས་ཀྱི་བདག་པོ་བདག་མོ་ཐམས་ཅད་ཀྱིས་བསྐོར་ཏེ་ཁ་ལག་སྦར་གསུམ་བཟེད་ནས་ཐམས་ཅད་ཟ་སྙམ་འཆའ་སྙམ་འགྲོགས་ནས་ཡོད་པའི་ཁ་ལག་སྦར་གསུམ་གྱི་ནང་སྔར་གྱི་ཁྲག་རལ་སོགས་དེ་ལྟ་བུ་མ་ཡིན་པར་བདུད་རྩིའི་རང་བཞིན་དུ་གྱུར་ཏེ་བབས་པས་ཐམས་ཅད་ངོམ་ཞིང་ཚིམ། ལན་ཆགས་བྱང་། བུ་ལོན་སོད། ཤ་འཁོན་བྱང་། དུས་མ་ཡིན་པའི་འཆི་བ་ལས་བསླུས་པར་བསམ་ལ་ཡིག་བརྒྱ་བརྒྱ་སྟོང་སོགས་ཅི་ནུས་བཟླ། སྤྲོ་ན་ཞི་ཁྲོའི་ཀློང་བཤགས་རྒྱས་པ་འམ། བརྗོད་མེད་དོན་བཤགས། རུ་ཏྲའི་སྨྲེ་བཤགས། བདེ་གཤེགས་སྤྱི་བཤགས་སོགས་གསུམ་པོ་གང་འོས་བཏོན་མཐར་ཁ་ལག་སྦར་གསུམ་བཟེད་པ་ཡང་ཟུམ། ས་གས་པ་ཡང་སོས། རང་གི་ལུས་ཀྱང་ཕྱི་གསལ་ནང་གསལ་དུ་ཡོད་པར་བསམ། དེ་ནས་རྡོ་རྗེ་སེམས་དཔའི་སྐུ་ལས་བདུད་རྩིའི་རྒྱུན་བབས་པ། དབུ་མ་ནས་གྱེས་པའི་སྤྱི་བོ་བདེ་ཆེན་གྱི་འཁོར་ལོ་ན་རྩ་འདབ་སུམ་ཅུ་རྩ་གཉིས་གདུགས་ཀྱི་རྩིབ་མ་བཞིན་ཁ་མར་བསྟན་པ་དང་། མགྲིན་པ་ལོངས་སྤྱོད་ཀྱི་འཁོར་ལོ་ན་རྩ་འདབ་བཅུ་དྲུག་ཡར་གྱུ་བ། སྙིང་ག་ཆོས་ཀྱི་འཁོར་ལོ་ན་རྩ་འདབ་བརྒྱད་མར་གྱུ་བ། ལྟེ་བ་སྤྲུལ་པའི་འཁོར་ལོ་ན་རྩ་འདབ་དྲུག་ཅུ་རྩ་བཞི་ཡར་བསྟན་པ་རྣམས་རིམ་གྱིས་གང་སྟེ་སྤྱི་བོའི་རྩ་འབབ་རྣམས་གང་ནས་བུམ་པའི་དབང་ཐོབ། དགའ་བའི་ཡེ་ཤེས་སྐྱེས། ལས་ཀྱི་སྒྲིབ་པ་དག སྤྲུལ་པའི་སྐུ་ཐོབ་པར་བསམ། དེ་བཞིན་དུ་མགྲིན་པར་གསང་བའི་དབང་ཐོབ། མཆོག་དགའི་ཡེ་ཤེས་སྐྱེས། ཉོན་སྒྲིབ་དག ལོངས་སྤྱོད་རྫོགས་པའི་སྐུ་ཐོབ་པར་བསམ། སྙིང་གར་ཤེས་རབ་ཡེ་ཤེས་ཀྱི་དབང་ཐོབ། ཁྱད་པར་གྱི་དགའ་བ་སྐྱེས། ཤེས་བྱའི་སྒྲིབ་པ་དག ཆོས་ཀྱི་སྐུ་ཐོབ་པར་བསམ། ལྟེ་བར་ཚིག་གི་དབང་ཐོབ། ལྷན་སྐྱེས་ཀྱི་ཡེ་ཤེས་རྒྱུད་ལ་སྐྱེས། བག་ཆགས་ཀྱི་སྒྲིབ་པ་དག ངོ་བོ་ཉིད་ཀྱི་སྐུ་ཐོབ་པར་བསམ། དེ་ནས་ཡང་བདུད་རྩིའི་རྒྱུན་བབས་པས་རང་གི་ལུས་ཀྱི་ནང་ཐམས་ཅད་སོར་མོའི་རྩེ་མོ་ཚུན་ཆད་དཀར་ལྟེམ་གྱིས་ཤེལ་བུམ་འོ་མས་གང་བ་བཞིན་དུ་གྱུར་པར་བསམ། སོར་ཆུད་པའི་སྟོབས་སྡོམ་སེམས་ཏེ། སྡོམ་སེམས་བརྟན་པོ་ཞིག་མེད་ན་སྡིག་པ་མི་འདག་པས། དེང་སང་སྡིག་པ་འགའ་རེས་ཁས་ལེན་བྱེད་དུས། སྡུག་མ་ཐུག་ན་མི་བྱེད་ཟེར་མཁན་ཡོད་ཀྱང་དེ་ལྟ་བུ་ཞིག་གིས་སྡིག་པ་འདགས་ཐབས་མེད་པས། ད་ཕྱིན་ཆད་ནི་སྲོག་ལ་བབས་ཀྱང་མི་བྱེད་སྙམ་པའི་སྡོམ་སེམས་དང་བཅས་བདག་ནི་མི་ཤེས་པའི་དབང་གིས་བསགས་པའི་སྡིག་སྒྲིབ་ཉེས་ལྟུང་འདི་ལས་རྡོ་རྗེ་སེམས་དཔའ་ཁྱོད་ཀྱིས་བསྐྱབས་ཏེ་སྡིག་སྒྲིབ་ཉེས་ལྟུང་བག་ཆགས་དང་བཅས་པ་ཐམས་ཅད་བྱང་ཞིང་དག་པ་ཞིག་བྱིན་གྱིས་བརླབས་པར་མཛད་དུ་གསོལ་སྙམ་དུ། བདག་ནི་མི་ཤེས་གཏི་མུག་སོགས་ནས༑ མ་ལུས་བྱང་ཞིང་དག་པར་མཛད་དུ་གསོལ། ཞེས་པའི་བར་བརྗོད་པས་རྡོ་རྗེ་སེམས་དཔའ་ཞལ་འཛུམ་པ་དང་བཅས་དགྱེས་པ་ཆེན་པོས་འོད་དུ་ཞུ་ནས་རང་ལ་ཐིམ་པའི་རྐྱེན་གྱིས་རང་ཡང་སྐད་ཅིག་གིས་རྡོ་རྗེ་སེམས་དཔའི་སྐུར་གསལ་བའི་ཐུགས་ཀར་ཟླ་དཀྱིལ་གྱི་དབུས་སུ་ཧཱུྃ་མཐིང་ག ཤར་དུ་ཨོཾདཀར་པོ། ལྷོ་རུ་བཛྲ་སེར་པོ། ནུབ་ཏུ་ས་དམར་པོ། བྱང་དུ་ཏྭ་ལྗང་གུ་རྣམས་གསལ་བ་ལས་འོད་ཟེར་ཁ་དོག་སྣ་ལྔ་འཕྲོས་པའི་རྩེ་ལས་འོད་ཟེར་ས་སྣ་ཚོགས་ཐོགས་པའི་མཆོད་པའི་ལྷ་མོ་དཔག་ཏུ་མེད་པ་འཕྲོས་ཏེ། རྒྱལ་པ་སྲས་དང་བཅས་པ་ལ་ཐུགས་མཉེས་པའི་མཆོད་པ་ཕུལ། དེ་རྣམས་ཀྱི་སྐུ་ལས་འོད་ཟེར་དཔག་ཏུ་མེད་པ་བྱུང་ནས་རང་གི་སྙིང་གའི་ཡིག་འབྲུ་རྣམས་ལ་ཐིམ། བྱིན་རླབས་དང་དངོས་གྲུབ་ཐམས་ཅད་ཐོབ་པར་བསམ། ཡང་ཡིག་འབྲུ་རྣམས་ལས་འོད་ཟེར་མར་འཕྲོས། འགྲོ་བ་དྲུག་གི་སེམས་ཅན་ཐམས་ཅད་བསལ་ནས་ཕྱི་སྣོད་ཀྱི་འཇིག་རྟེན་ཐམས་ཅད་མངོན་པར་དགའ་བའི་ཞིང་དུ་གྱུར། ནང་བཅུད་ཀྱི་དབུས་ན་གནས་པའི་སེམས་ཅན་རྣམས་བུདྡྷ་རྡོར་སེམས། ཤར་ན་གནས་པ་རྣམས་བཛྲ་རྡོར་སེམས། ལྷོར་གནས་པའི་འགྲོ་བ་ཐམས་ཅད་རཏྣ་རྡོར་སེམས། ནུབ་ཕྱོགས་ཀྱི་འགྲོ་བ་ཐམས་ཅད་པདྨ་རྡོར་སེམས། བྱང་ཕྱོགས་ཀྱི་འགྲོ་བ་ཐམས་ཅད་ཀརྨ་རྡོར་སེམས་སུ་གྱུར་ཏེ་ཐམས་ཅད་ཀྱིས་ཨོཾ་བཛྲ་ས་ཏྭ་ཧཱུྃ་ཞེས་པའི་སྒྲ་འུར་དིར་གྱིས་སྒྲོག་པར་བསམས་ལ་མང་དུ་བཟླ། མཐར་ཕྱི་སྣོད་ཀྱི་ཞིང་ཁམས་ཐམས་ཅད་ནང་བཅུད་ཀྱི་ལྷ་ཚོགས་རྣམས་ལ་ཐིམ། དེ་ནས་རིམ་པ་བཞིན་ནང་བཅུད་རྡོར་སེམས་རིག་ལྔ་རང་ལ། རང་ཉིད་ཐུགས་ཀའི་ཡིག་གེ་ལ། ཡིག་འབྲུ་ལྔ་པོ་ཡང་། ཨོཾ་བཛྲ་ལ། བཛྲ་ས་ལ། ས་ཏྭ་ལ། ཏྭ་ཧཱུྃ་གི་ཞབས་ཀྱུ་ལ། ཞབས་ཀྱུ་འ་ཆུང་ལ། འ་ཆུང་ཧ་ཁོག་ལ༑ ཧ་ཁོག་མགོ་བོ། མགོ་བོ་ཟླ་ཚེས། ཟླ་ཚེས་ཐིག་ལེ། ཐིག་ལེ་ན་ད། ན་ད་ཇེ་ཕྲར་སོང་ནས་མི་དམིགས་པའི་ངང་ལ་མཉམ་པར་བཞག འདི་ནི་འགྱོད་ཚང་ཐམས་ཅད་ཀྱི་མཆོག་ཡིན་ཏེ། དྲང་པོར་འདུག་ལ་ཡང་དག་བལྟ། །འདི་ནི་འགྱོད་ཚང་མཆོག་ཡིན་ནོ། །ཅེས་གསུངས་སོ། །དེ་ནས་དགེ་བ་བསྔོ་བ་ནི། དགེ་བ་འདི་ཡི་མྱུར་དུ་སོགས་སོ། །
དེ་ནས་ཚོགས་བསགས་པ་མཎྜལ་གྱི་རིམ་པ་ནི། སྤྱིར་རང་རྒྱུད་ལ་ཉམས་རྟོགས་ཀྱི་ཡོན་ཏན་བཟང་པོ་ཞིག་སྐྱེ་བར་འདོད་ན། བཤད་མ་ཐག་པ་ལྟར་སྒྲིབ་པ་སྦྱོང་བ་དང་༑ ཚོགས་བསགས་པ་གཉིས་གལ་ཆེ་སྟེ། དོན་དམ་ལྷན་ཅིག་སྐྱེས་པའི་ཡེ་ཤེས་ནི༑ ༑ཚོགས་རྫོགས་སྒྲིབ་པ་དག་པའི་ལག་རྗེས་དང་། །རྟོགས་ལྡན་བླ་མའི་བྱིན་རླབས་ཁོ་ན་ལས། །ཐབས་གཞན་བརྟེན་པ་རྨོངས་པར་ཤེས་པར་བྱ། །ཞེས་པ་ལྟར་རོ༑ ༑དེས་ན་བླ་སེར་གྲོང་ཆོག་མཁན་རྣམས་ཀྱིས་ཀྱང་རང་གི་མཚམས་སྒྲུབ་ཀྱི་ཆ་རྐྱེན་ཟས་གོས་ཙམ་མ་གཏོགས་ལྷག་མ་ཅི་ཡོད་ཡར་མཆོད་མར་སྦྱིན་རེ་བྱེད་དགོས་ཀྱི༑ ནོར་རྫས་ལ་ཞེན་ཆགས་ཀྱིས་བསོགས་ནས་སྦྱིན་གཏོང་ཅི་ཡང་མི་བྲ་བར་ཤི་ན་འདྲེ་ངན་གདུག་པ་ཅན་དུ་སྐྱེས་ནས་རང་གི་ལོངས་སྤྱོད་གར་ཡོད་དུ་འཁྲིས་ནས་ཐམས་ཅད་ལ་གནོད་པར་འགྱུར་ཞིང་མཐར་ངན་སོང་དུ་སྐྱེ་བས་ཕུང་ཚབས་དེ་ལས་ཆེ་བ་མེད། ལོངས་སྤྱོད་མང་པོའི་བསོགས་ཟུན་བྱེད་པ་འདི་ཐུབ་པ་བཅོམ་ལྡན་འདས་ཀྱི་རྗེས་འཇུག་གི་ལུགས་མིན་པས་སྤང་དགོས་ལ། དེང་སང་ནི་བན་རྒན་རྩ་མེད་བདག་མེད་རྒས་ཤིང་འཁོགས་པ་རྣམས་ཀྱིས་ཀྱང་འཆི་སྙམ་ཡིད་ལ་མི་སྐྱེད། འབྲི་མོད་པོ་དང་། རྒྱ་དངུལ་རྡིལ་ཚད་མང་པོ་ཡོད་ཀྱང་མཆོད་སྦྱིན་ལྟ་ཅི་རང་གི་ཁ་ཟས་རྒྱབ་གོས་ཙམ་ཡང་མི་བྲ་བར་ཆགས་ཞེན་གྱིས་འཆང་འདུག་པའི་མི་དེ་ཚོ་འཆི་བའི་གནས་སྐབས་ན་ནི་འབྲི་རྒན་གཅིག་ཙམ་མི་དགོས་སྤུ་ཤར་གཅིག་དང་། དངུལ་སྐར་མ་གང་ཙམ་ཡང་ཁྱེར་དབང་ནི་མེད། ཤུལ་མི་དག་གིས་འཇིག་རྟེན་པས་མི་ཁྲེལ་བ་ཙམ་གྱི་དོན་དུ་གནད་དུ་མ་སོང་བའི་ཆོས་ཕྱོགས་སུ་ཅུང་ཟད་རེ་བཏང་ན་ཡང་ཕན་པ་ཆུང་། ཕལ་ཆེར་ནི་གཞན་དོན་མེད་ཀྱི་མི་མང་པོས་བགོ་བཤར་བྱེད་འགྲོ་བས་ད་ལྟ་རང་ལ་དབང་ཡོད་ཚེ་འདི་ལ་མཆོད་སྦྱིན་སོགས་བྱེད་པ་གལ་ཆེ། དེར་མ་ཟད་ཞེན་པ་མེད་རུང་རྫས་མང་པོ་ཡོད་ན་རང་རྒྱུད་ལ་སྒྲིབ་པར་འགྱུར་ཏེ། ཡང་རྡོ་ཡོན་སོགས་གཞན་ལ་སྦྱིན་རྒྱུ་ཞིག་ཡིན་ནའང་ཞག་ཆ་རེ་ལ་མ་བྱིན་པར་བཟུང་ན་རང་རྒྱུད་ལ་སྐྱོན་ཅུང་ཟད་འགོ་བར་འགྱུར་བ་ལ་རྒྱ་མ་ལ་བཀྱག་གྲངས་མང་ན་རྒྱ་མིག་ཟད་འགྲོ་བའི་དཔེ་ལྟ་བུ་ཡིན་པ་དཔལ་སྤྲུལ་རིན་པོ་ཆེས་གསུངས། དེས་ན་བསོག་འཇོག་སྤངས་ཏེ་མཆོད་སྦྱིན་སྤྱི་དང་། ཁྱད་པར་དུ་ལག་པ་ནར་གྱིས་བརྐྱངས་པ་ལ་མཎྜལ་འདི་ཕན་ཡོན་ཆེ་བར་གསུངས་པས་སྔོན་གྱི་དམ་པ་དག་གིས་ཀྱང་འོ་བརྒྱལ་ལ་མ་འཛེམ་པར་མཎྜལ་གྱི་གཞི་བྱི་དོར་བྱེད་པ་ནའང་ཕྱག་གི་མཁྲིག་མའི་ནང་ཟད་དེ་རྨར་སོང་པ་ན་རྒྱབ་ནས་ཕྱི་བ་དང་། ཕྱག་གཡས་གཡོན་བརྗེས་ནས་ཕྱི་བ་སོགས་མཛད༑ རྗེ་བདག་ཉིད་ཆེན་པོར་ཡང་རྡོའི་མཎྜལ་ཞིག་དབུལ་རྒྱུ་ཡོད་པ་དེ་ད་དུང་མཇལ་རྒྱུ་ཡོད་པ་དེ་བྱི་དོར་ཤིན་ཏུ་བྱས་པས་རིན་པོ་ཆེ་འདྲ་བར་ཡོད་གསུངས།
མཎྜལ་གྱི་རྒྱུ་ནི། རབ་རིན་པོ་ཆེ་གསེར་དངུལ་སོགས་ཀྱི་གཞི་ལ་གཡུ་བྱུར་སོགས་ཀྱིས་ཚོམ་བུ་དགོད། འབྲིང་ཟངས་རག་མཁར་བ་སོགས་ལ་སྨན་དང་འབྲུ་སོགས་ཀྱི་ཚོམ་བུ། ཐ་མ་ཤིང་ངམ་རྡོ་སོགས་ལ་བྱེ་མ་སོགས་ཀྱི་ཚོམ་བུ་བཀོད་དེ་ཕུལ་ན་ཡང་ཆོག་ཤེས་ཡོད་ཅིང་བསམ་པ་དག་ན་ཚོགས་རྫོགས་པ་ལ་ཁྱད་མེད། དཔལ་སྤྲུལ་རིན་པོ་ཆེས་ཀྱང་ཤིང་གི་མཎྜལ་ཞིག་ཕུལ་བར་མཛད། ཡང་དངོས་པོ་བཟང་པོ་ཡིན་ན་དེ་ལ་ནོར་དང་འཕྱོར་འདོད་ཀྱི་འདུ་ཤེས་བཞག་ནས་ཞེན་ཆགས་སྐྱེ་མི་རུང་༑ ཚོམ་བུར་དགོད་རྒྱུའི་འབྲུ་སོགས་ཀྱང་སེར་སྣ་མི་བྱེད་པར་རྙིང་པ་མཆོད་ནས་གསར་བས་བརྗེ་དགོས། སྔོན་དཔལ་སྤྲུལ་རིན་པོ་ཆེས་འཇུ་མང་དགོན་དུ་སྤྱོད་འཇུག་གསུང་དུས་མཎྜལ་གྱི་ནང་གི་གསེར་གཡུ་མོད་པོ་དང་ཕྱིའི་ཐུམ་དང་བཅས་ཐམས་ཅད་མཆོད་པར་མཛད། ཁྱེའུ་ཡོལ་རིག་འཛིན་ཆེན་པོས་ལྷ་སའི་ཇོ་བོའི་མདུན་གསེར་གྱི་བྱེ་མ་མཆོད་པར་མཛད་པས་སྐུ་པང་དུ་རིང་བསྲེལ་བྱ་མོའི་སྒོ་ང་ཙམ་ཞིག་བབས་པ་ཕྱིས་སྐུ་གདུང་གི་མཆོད་རྟེན་ནང་དུ་བཞག རིག་འཛིན་འཇིགས་མེད་གླིང་པས་ཇོ་བོའི་མདུན་དུ་གསེར་གྱི་མཎྜལ་ཕུལ་ཏེ་བྱང་སྡོམ་བླངས་པས་ཇོ་བོའི་མཛོད་སྤུ་ནས་འོད་བྱུང་ནས་མཁྱེན་བརྩེའི་ལྷ་ཞེས་གསུངས། ཡང་ཞབས་དཀར་ཚོགས་དྲུག་རང་གྲོལ་གྱིས་ཙཱ་རིའི་ལམ་དུ་དངུལ་རྡིལ་ཚད་བཅུ་གསུམ་གྱི་རིན་རྩིའི་གཡུ་བྱུར་སོགས་རིན་པོ་ཆེ་གཏོར་བས་ཙཱ་རི་བསྐོར་དུ་འགྲོ་བའི་མི་མང་པོའི་ཟླ་བ་དུ་མའི་གྲོ་ཁའི་ཆ་རྐྱེན་སོགས་ཡོད་པར་བཤད། དེས་ན་མཎྜལ་གྱིས་མཚོན་པའི་མཆོད་པ་ཐམས་ཅད་ནི་སེར་སྣའི་གཉེན་པོ་ཡིན་པས་སེར་སྣ་དང་འཇུར་འགགས་ཀྱིས་བཅིངས་པ་དང་༑ ང་རྒྱལ་གྱིས་རློམ་པ་དང་། གཞན་ལ་ངོམས་ཆོས་སུ་མ་སོང་བ་ཞིག་དགོས། སྤྱིར་རབ་ཏུ་བྱུང་བའི་གང་ཟག་གི་གོས་སྣེ་གསུམ་གྱོན་པ་ཞིག་ཡིན་ནས་བཟུང་ཆོས་དགེ་བའི་བསམ་པ་འདོད་ཆུང་ཆོག་ཤེས་ཞིག་ལ་བསླབ་པ་གལ་ཆེ། འདོད་ཆུང་ཆོག་ཤེས་ཞིག་ཡོད་ན་མཆོད་པ་ཐམས་ཅད་ཀྱི་མཆོག་ཡིན་པར་གསུངས། མཎྜལ་འབུལ་བ་དངོས་ལ། འཛོམ་ན་རང་གི་མདུན་དུ་སྟེགས་བུ་མཐོ་བ་ཞིག་གི་ཁར་སྒྲུབ་པའི་མཎྜལ་བཤམས་ཏེ་དེར་ཚོགས་ཞིང་བསྐྱེད་པའམ། ཡང་ན་མདུན་གྱི་ནམ་མཁར་རྒྱལ་པ་ཞི་ཁྲོའི་ལྷ་ཚོགས་ཐམས་ཅད་བཞུགས་པར་བསམ་ལ།
མཆོད་པའི་མཎྜལ་འབུལ་ཚུལ་ནི། ལག་གཡོན་པའི་ནང་འབྲུ་དང་སྨན་སོགས་ཅུང་ཟད་ཅིག་བཟུང་ནས་མཎྜལ་གྱི་གཞི་བཏེགས་ནས་དེ་ཉིད་དབང་ཆེན་གསེར་གྱི་ས་གཞི་རྒྱ་ཁྱོན་ཤིན་ཏུ་ཡངས་པར་བསམས་པའི་སྟེང་། དྲི་བཟང་གི་ཆུས་བྱུག་ཅིང་བརླན་པར་བྱས་ན་རང་རྒྱུད་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་བརླན་པའི་དགོས་པ་ཡོད། དེ་ནས་ལྕགས་རི་ཡོད་ན་འཇོག་ཅིང་། མེད་ཀྱང་སྲིན་ལག་གིས་མཎྜལ་གྱི་མཐའ་ནས་གཡོན་དུ་བསྐོར་ནས་ཕྱིའི་ལྕགས་རིའི་ཁོར་ཡུག་ཏུ་བསྐོར་བ་སྟོང་གསུམ་གྱི་ཚད་དང་མཉམ་པར་བསམ། དབུས་སུ་ཚོམ་བུ་ཆེ་བ་གཅིག་བཀོད་དེ། དེ་ཉིད་རི་རྒྱལ་ལྷུན་པོ། གསེར་གྱི་རི་བདུན་དང་། རོལ་པའི་མཚོ་བདུན་གྱིས་བསྐོར་བའི་རང་བཞིན་དུ་མོས། དེ་ནས་ཕྱོགས་མཚམས་ཀྱི་ཚོམ་བུ་རྣམས་རིམ་གྱིས་བཀོད་དེ། གླིང་བཞི་དང་། གླིང་ཕྲན་བརྒྱད་པོ། དབྱིབས་ཟླུམ་པོ། སོག་ཀ ཟླ་གམ། གྲུ་བཞི་པའི་རྣམ་པར་བསམ་ཞིང་༑ དེ་ཡང་ཤར་ལུས་འཕགས་གླིང་ཤེལ་ལས་གྲུབ་པ། ལྷོ་འཛམ་བུ་གླིང་བཻཌཱུཪྱ་ལས་གྲུབ་པ། ནུབ་བ་ལང་སྤྱོད་པདྨ་ར་གའམ་བྱུ་རུ་ལས་གྲུབ་པ། བྱང་སྒྲ་མི་སྙན་གསེར་ལས་གྲུབ་པ་སྟེ། རང་རང་གི་གླིང་ཕྲན་རྣམས་ཀྱང་དེ་བཞིན་དུ་བསམ་མོ། །ཤར་གླིང་གི་སྟེང་གི་ནམ་མཁར་ཉི་མའི་དཀྱིལ་འཁོར་མེ་ཤེལ་ལས་གྲུབ་པ་དཔག་ཚད་དང་གཅིག་པ། ནུབ་གླིང་གི་སྟེང་གི་ནམ་མཁར་ཟླ་བའི་དཀྱིལ་འཁོར་ཆུ་ཤེལ་ལས་གྲུབ་པ་དཔག་ཚད་ལྔ་བཅུ་པ། ལྷོར་སྒྲ་གཅན་ཆུ་སྲིན་གྱི་མགོ་བོ་ཅན། བྱང་དུ་དུས་མེ་སྤྱང་ཀིའི་མགོ་བོ་ཅན། དེ་གཉིས་ཀྱི་བར་སྒྲ་གཅན་གྱི་ལུས་དངོས་མེད་དམ་ཤེལ་དུ་ཡོད་པར་མོས། དེ་རྣམས་ན་ལྷ་དང་མིའི་ལོངས་སྤྱོད་ཀྱི་འབྱོར་བ་དཔག་ཏུ་མེད་པས་གང་བར་དམིགས་ཏེ། མཆོག་གསུམ་རྒྱལ་བ་ཞི་ཁྲོའི་ལྷ་ཚོགས་འཁོར་དང་བཅས་པ་རྣམས་ལ་ཕུལ་བར་བསམ།
དེ་ནས་སྐུ་གསུམ་གྱི་མཎྜལ་ནི། དང་པོ་སྤྲུལ་སྐུའི་མཎྜལ་གླིང་བཞི་རི་རབ་ཉི་ཟླ་དང་བཅས་པ་བྱེ་བ་ཕྲག་བརྒྱ་སོགས་མང་པོར་བསམས་ནས་ཚོམ་བུ་བདུན་བཀོད་དེ་སྤྲུལ་སྐུའི་ལྷ་ཚོགས་རྣམས་ལ་འབུལ། དེ་སྟེང་ལོངས་སྐུའི་མཎྜལ་རང་གི་ལུས་ཀྱི་ཟོ་ཁོག་རིའི་རྒྱལ་པོ་རི་རབ། ཡན་ལག་བཞི་གླིང་བཞི། ཉིང་ལག་རྣམས་གླིང་ཕྲན་བརྒྱད། མིག་གཉིས་ཉི་མ་དང་ཟླ་བ། མགོ་བོ་རྣམ་པར་རྒྱལ་བའི་ཁང་བཟང་། སྙིང་ཡིད་བཞིན་གྱི་ནོར་བུ། དོན་སྣོད་རྣམས་ལྷ་མིའི་ལོངས་སྤྱོད་དུ་དམིགས་པའམ། ཡང་ན་ཟོ་ཁོག་རིན་པོ་ཆེའི་གཞལ་མེད་ཁང་། ཡན་ལག་བཞི་སྒོ་བཞི། ཉིང་ལག་རྣམས་རྟ་བབས། དབང་པོ་རྣམས་རིན་པོ་ཆེའི་རྒྱན༑ ཁམས་དང་སྐྱེ་མཆེད་ཐམས་ཅད་རིགས་ལྔའི་ཚོམ་བུ་ལྷ་དང་ལྷ་མོར་དམིགས་ནས་ཚོམ་བུ་ལྔ་བཀོད་ནས་བླ་མ་ལོངས་སྐུའི་ལྷ་ཚོགས་རྣམས་ལ་འབུལ། དེ་སྟེང་ཆོས་སྐུའི་མཎྜལ་སེམས་ཉིད་སྐྱེ་མེད་ཀྱི་གཞི་ལ། ཡེ་ཤེས་ལྔའི་རྩལ་འགགས་མེད་དུ་འཆར་བའི་ཚོམ་བུས་བརྒྱན་པར་དམིགས་ཏེ་ཚོམ་བུ་བཀོད་ལ་བླ་མ་ཆོས་སྐུའི་ལྷ་ཚོགས་རྣམས་ལ་དབུལ་བྱ་འབུལ་བྱེད་མེད་པའི་ངང་དུ་དབུལ་ལོ་སྙམ་པའི་སྒོ་ནས། ཨོཾ་བཛྲ་བྷུ་མི་སོགས་ནས་འབུལ་སྔགས་ཀྱི་བར་དང་། ཡང་ཨོཾ་ཨཱཿཧཱུྃ་ཕྱི་ནང་སྣོད་བཅུད་སྟོང་གསུམ་སོགས་མན་ཆད་ཅི་ནུས་སུ་འདོན། གྲངས་བསོགས་ཚེ་མཚམས་མཚམས་སུ་གོང་ལྟར་རྒྱས་པ་རེ་ཕུལ་ནས། ས་གཞི་སྤོས་ཆུས་སོགས་ཚོམ་བུ་བདུན་མ་བཅས་འབུམ་ཐེར་ཙམ་འགྲོ་ངེས་བྱའོ། །
དེ་ནས་བྱིན་རླབས་བཙན་ཐབས་སུ་འཇུག་པ་བླ་མའི་རྣལ་འབྱོར་ནི། དང་པོ་བརྟེན་བྱའི་བླ་མ་དེ་ཉེ་རིང་ཀུན་ནས་ལེགས་པར་བརྟགས་ཏེ་མཚན་ཉིད་དང་ལྡན་པར་མཐོང་ན་བརྟེན་པར་བྱ་དགོས་ཀྱི། ཁྱི་དང་གློ་བ་འཕྲད་པ་བཞིན་མ་བརྟགས་པར་བརྟེན་ན་གཏན་གྱི་འདུན་མ་བརླགས་པར་འགྱུར་ཏེ། ཟོག་པོ་བསླུ་བྲིད་ཅན་གྱི་རིགས་དང་འཕྲོད་ན། དེ་ལས་ཡོན་ཏན་གསར་དུ་རང་རྒྱུད་ལ་མི་འབྱུང་བར་མ་ཟད། སྔར་ཡོད་ཀྱི་ཡོན་ཏན་རྣམས་ཀྱང་མེ་ཏོག་སད་ཀྱིས་བཏབ་པ་བཞིན་དུ་ཉམས་པར་འགྱུར་བས་གཟབ་པར་བྱ་དགོས། བརྟེན་པར་བྱ་བའི་བླ་མ་ནི། བྱང་ཆུབ་ཀྱི་སེམས་རིན་པོ་ཆེ་ཐུགས་རྒྱུད་ལ་འཁྲུངས་ཤིང་བརྒྱུད་པའི་བྱིན་རླབས་དང་ལྡན་ལ། གཞན་ལ་ཕན་པའི་དོན་དུ་བརྩོན་པ་ཞིག་ཡིན་ཕྱིན་ཆད་ཡོན་ཏན་གཞན་མི་སྣང་ཡང་ཐེ་ཚོམ་མེད་པར་བསྟེན་པར་བྱས་ན་མི་བསླུ་བར་ངེས་པ་ཡིན། དེ་ལས་གཞན་དུ་ཐོས་རྒྱ་ཆེ་བ་དང་༑ མངོན་ཤེས་དང་ལྡན་པ་ལ་སོགས་པའི་ཡོན་ཏན་ཅི་ལྟར་བཟང་ཡང་བྱམས་སྙིང་རྗེ་བྱང་ཆུབ་ཀྱི་སེམས་དང་བྲལ་ན་དེ་བསྟེན་པ་ལ་དགོས་པ་ཆུང་། མདོར་ན་ཡོན་ཏན་གྱི་ཁྱད་པར་རང་ལས་ལྷག་པ་ཞིག་དགོས་ཏེ། སློབ་མ་ཚོགས་ལམ་པ་ཞིག་ཡིན་ན། བླ་མ་སྦྱོར་ལམ་པ་ཞིག་དགོས་པ་ནས་སློབ་མ་སྒོམ་ལམ་ལ་གནས་པ་ཞིག་ཡིན་ན་བླ་མ་སངས་རྒྱས་ཞིག་དགོས་པའི་བར་དུ་ཤེས་བར་བྱའོ། །དེ་ལྟར་བརྟགས་ཤིང་བསྟེན་བྱར་མཐོང་ནས་གདམས་ངག་ཞུས་ནས་བཟུང་། བླ་མ་དེ་ལ་སངས་རྒྱས་དང་མཉམ་པར་བལྟ་ཞིང་བཀའ་དྲིན་གྱི་ངོས་ནས་བསམས་ན་སྔོན་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་འདུལ་མ་ནུས་པའི་སྙིགས་མཐར་སྐྱེས་པའི་སྐྱེ་བོ་བདག་འདྲ་བའི་ངོར་བཤེས་གཉེན་དམ་པའི་ཚུལ་དུ་བྱོན་ནས་མན་ངག་ཟབ་མོ་འདི་ལྟ་བུའི་སྒོ་ནས་རྗེས་སུ་འཛིན་པ་ནི་སངས་རྒྱས་ལས་ཀྱང་ལྷག་པའི་དད་པ་དང་མོས་གུས་དྲག་པོས་རྟག་ཏུ་མི་བརྗེད་པར་རྣལ་འབྱོར་དུ་བསྒྲུབ་པར་བྱ་དགོས་ཤིང་༑
དེ་ལ་སྐབས་འདིར་ཇི་ལྟར་བསྒོམ་པའི་ཚུལ་ནི། རང་ཉིད་འདུག་པའི་ས་ཕྱོགས་འདི་ཐམས་ཅད་ཐ་མལ་གྱི་སྣང་བ་འདི་ལྟ་བུ་མ་ཡིན་པར་མ་དག་པའི་སྣང་བ་དབྱིངས་སུ་ཐིམ་པའི་འོག་མིན་གྱི་ཞིང་དང་གཞལ་ཡས་ཁང་གི་བཀོད་པ་ཕུན་སུམ་ཚོགས་པས་བརྒྱན་པའི་དབུས་སུ་རང་ཉིད་ད་ལྟའི་འདི་ལྟ་བུའི་གདོས་བཅས་ཤ་ཁྲག་གི་རང་བཞིན་མ་ཡིན་པར་བདེ་བ་ཆེན་པོའི་ཡེ་ཤེས་ཀྱི་བརྟེན་དང་རྗེས་སུ་འཛིན་པའི་རྟེན་འབྲེལ་དུ་གསང་བ་ཡེ་ཤེས་ཀྱི་མཁའ་འགྲོ་མ་སྐུ་མདོག་དམར་གསལ་ཞལ་གཅིག་ཕྱག་གཉིས་སྤྱན་གསུམ་པ་ཞབས་གཉིས་གཡས་བརྐྱང་པ་བམ་རོའི་སྙིང་གར་བརྫིས་ཤིང་། གཡོན་བསྐུམ་པའི་གར་སྟབས་བྱས་པ། ཕྱག་གཡས་གྲི་གུག་ནམ་མཁར་འཕྱར་ཞིང་། གཡོན་ཐོད་པ་བདུད་རྩིས་གང་བ་བསྣམས་པ། རུས་པའི་རྒྱན་དྲུག་དང་༑ མེ་ཏོག་གི་ཕྲེང་བས་སྐུ་ལ་བརྒྱན་པ། སྐུ་སྣང་ལ་སྟོང་པའི་རང་བཞིན་དུ་གསལ་བའི་སྤྱི་བོའི་སྟེང་གི་ནམ་མཁར་མདའ་གང་ཙམ་གྱི་སར་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་པདྨ་ཉི་མ་ཟླ་བས་བརྒྱན་པའི་སྟེང་དུ། ངོ་བོ་དྲིན་ཆེན་རྩ་བའི་བླ་མ་ཡིན་པ་ལ། རྣམ་པ་ཨོ་རྒྱན་ཆེན་པོ་ཡབ་ཡུམ་སྐྱབས་འགྲོའི་ཚོགས་ཞིང་གི་སྐབས་ལྟར་གསལ་བའི་སྟེང་གི་ནམ་མཁར་ཞི་བའི་ལྷ་ཚོགས་བཞི་བཅུ་པོ་འཇའ་འོད་ཀྱི་ཀློང་ན་བཞུགས་པ། དེའི་སྟེང་གི་ནམ་མཁར་ཆོས་སྐུ་ཀུན་བཟང་ཡབ་ཡུམ། གུ་རུ་རིན་པོ་ཆེའི་མཐའ་བསྐོར་དུ། སྟེང་གི་ཆ་ལ་རྒྱ་གར་གྱི་རིག་འཛིན་བརྒྱད་དང་། བོད་ཀྱི་རྗེ་འབངས་ཉེར་ལྔ་སོགས་རྩ་བ་བརྒྱུད་ཀྱི་བླ་མ་རྣམས་དང་། བར་གྱི་ཆ་ལ་གཡས་གཡོན་དུ། ཁྲག་འཐུང་ལྔ་བཅུ་རྩ་བརྒྱད་སོགས་ཡི་དམ་རྒྱུད་སྡེ་དྲུག་གི་ལྷ་ཚོགས་རྣམས་དང་། འདབ་སྐོར་དུ་གནས་གསུམ་གྱི་དཔའ་བོ་མཁའ་འགྲོ་དམ་ཅན་ཆོས་སྐྱོང་སྲུང་མའི་ཚོགས་དང་བཅས་པ་སྟེ། ཚོགས་ཞིང་གི་ལྷ་ཚོགས་དེ་ཐམས་ཅད་སྐུ་འོད་ཟེར་གྱི་ཕུང་པོ་འབར་ཞིང་། ཐུགས་མཁྱེན་བརྩེ་ནུས་གསུམ་གྱི་བདག་ཉིད་དུ་བདག་ལ་དགྱེས་པར་དགོངས་ཏེ་ཏིལ་གྱི་གོང་བུ་ཁ་ཕྱེ་བའམ། ནམ་མཁའ་ལ་སྤྲིན་ཕུང་གཏིབས་པ་བཞིན་བཞུགས་པར་བསམས་ལ། དེ་དག་གི་སྤྱི་མགྲིན་ཐུགས་ཀ་གསུམ་གྱི་ཨོཾཨཱཿཧཱུྃ་གསུམ་ལས་འོད་ཟེར་དཔག་ཏུ་མེད་པ་འཕྲོས་ཏེ། འོག་མིན་ཆོས་ཀྱི་དབྱིངས་ཀྱི་ཕོ་བྲང་དང་། ཕྱོགས་བཅུའི་ཞིང་ཁམས་ཐམས་ཅད་ནས་རྩ་གསུམ་རྒྱལ་བ་ཞི་ཁྲོའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཁ་ཆར་བུ་ཡུག་འཚུབ་པ་ལྟར་བྱོན་ནས་ཚོགས་ཞིང་གི་ལྷ་ཚོགས་རྣམས་ལ་ཆུ་ལ་ཆུ་བཞག་པ་ལྟར་དབྱེར་མེད་དུ་གྱུར་པར་བསམ་མོ། །དེ་ནས་བརྒྱུད་པ་གསུམ་གྱི་བླ་མ་རྣམས་ལ་དད་པ་དང་མོས་གུས་ཀྱི་གདུང་ཤུགས་དྲག་པོ་བསྐྱེད་ནས་སྔོན་གྱི་ཐུགས་དམ་གནད་ནས་བསྐུལ་ཏེ། བདག་ཅག་ལས་ངན་པའི་འགྲོ་བ་རྣམས་འཁོར་བ་ཐོག་མ་མེད་པ་ནས་སྲིད་པ་ཁ་བརྒྱུད་དེ་སྡུག་བསྔལ་སྣ་ཚོགས་ཀྱིས་གདུང་ཞིང་ཉོན་མོངས་བརྒྱད་ཁྲི་བཞི་སྟོང་གིས་གཟིར་ཏེ་ཐར་པའི་ལམ་ཙམ་ཡང་བསྒྲུབ་མ་ཤེས། ད་ལྟ་ཐར་པ་སྒྲུབ་པའི་རྟེན་མི་ལུས་ཞིག་ཐོབ་པའི་དུས་ཚོད་འདི་ཡང་སྙིགས་མ་ལྔའི་ཡང་མཐར་སྐྱེས། ཉོན་མོངས་པ་རགས་ཤིང་གཉེན་པོ་མཐུ་ཆུང་། ནད་མུག་མཚོན་འཁྲུགས་མང་། ནག་ཕྱོགས་ཀྱི་མི་དང་འདྲེ་བདུད་དང་དམ་སྲི་ཁ་དར། བསྟན་འཛིན་གྱི་སྐྱེས་བུ་དམ་པ་རྣམས་དབུ་འཕང་དམའ་ཞིང་། རྒྱལ་བའི་བསྟན་པ་རིན་པོ་ཆེ་ཡང་ཉམས་དམས་པར་གྱུར་པའི་གནས་སྐབས་འདི་མཐོང་ནས། བདག་ཅག་རྒྱལ་བའི་རྗེས་འཇུག་རྣལ་འབྱོར་པ་རྣམས་ཀྱང་ཡིད་ཤིན་ཏུ་ཕམ་ནས་སྨྲེ་སྔགས་ཀྱི་ང་རོས་འོ་དོད་བོས་ཏེ་སྙིང་ནས་གསོལ་བ་འདེབས་ན། སྤྱིར་འགྲོ་བ་ཐམས་ཅད་སྲིད་མཚོ་ལས་བསྒྲལ་བ་དང་། ཁྱད་པར་དུ་སྙིང་ནས་གསོལ་བ་འདེབས་པའི་གང་ཟག་རྣམས་ཀྱི་རྒྱུད་དེ་མ་ཐག་ཏུ་བྱིན་གྱིས་བརླབས་པར་མཛད་པ་ཞལ་གྱིས་བཞེས་ཤིང་ཐུགས་དམ་དུ་བཅས་པ་དེ་ད་ལྟ་དགོངས་པར་མཛད་ནས་མཚན་དཔེའི་ཞལ་བཟང་སྟོན་པ་དང་། ཚངས་པའི་གསུང་གིས་དམ་པའི་ཆོས་ཀྱི་སྒྲ་དབྱངས་སྒྲོགས་པ་དང་། ཐུགས་ཀྱི་དགོངས་བཅུད་ཟབ་མོའི་གཏེར་གྱི་སྒོ་ཕྱེས་ཏེ་མཁྱེན་པའི་ཡེ་ཤེས་དང་བརྩེ་བའི་ཐུགས་རྗེའི་འོད་སྣང་གིས་བདག་སོགས་འགྲོ་བ་ཀུན་གྱི་མི་ཤེས་རྨོངས་པའི་མུན་པ་ཐམས་ཅད་རབ་ཏུ་བསལ་ནས། རང་བཞིན་རྣམ་པར་དག་པའི་ཆོས་སྐུའི་རང་ཞལ་མཐོང་སྟེ་ལུས་ངག་ཡིད་གསུམ་དུ་འཛིན་པ་དང་། དེ་གསུམ་ཐ་དད་དུ་འཛིན་པ་སྟེ་དེ་བཞི་ཡོད་པ་དེ་སྲིད་དུ་ཉོན་མོངས་པ་དང་། དེས་བཞག་པའི་འཁྲུལ་སྣང་གི་བག་ཆགས་རྒྱུན་མི་འཆད་པས། འཁྲུལ་པའི་རྒྱུ་བཞི་པོ་དེ་ད་ལྟ་ཉིད་དུ་ཁྲོལ་བར་མཛད་ནས་རང་དོན་དུ་བདེ་གཤེགས་སྐུ་བཞིའི་འབྲས་བུ་རང་ལ་ཡེ་ནས་གནས་པའི་དོན་མངོན་དུ་གྱུར་པའི་དངོས་གྲུབ་དང་། གཞན་དོན་དུ་མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་འཁོར་བའི་འདམ་ནས་འདྲེན་པའི་བླ་མར་གྱུར་པ་སྟེ་དོན་གཉིས་ཕུན་ཚོགས་པའི་དངོས་གྲུབ་དམ་པ་སྩོལ་བར་མཛོད་ཅིག་ཅེས་དད་པ་རྩེ་གཅིག་པས༑ ཐོག་མའི་མགོན་པོ་སོགས་ནས། བདག་གྱུར་ཅིག ཅེས་པའི་བར་ལན་གསུམ་སོགས་དང་། གང་ལ་གང་འདུལ་མན་ཆད་ལན་གསུམ་བརྗོད། གཞན་ཡང་སྤྲོ་ན་གསོལ་འདེབས་ལེའུ་བདུན་མ་དང་། བསམ་ལྷུན་རྒྱས་བསྡུས་རྣམས་དང་། ཀུན་བཟང་རྡོར་སེམས་སོགས་རྫོགས་ཆེན་བརྒྱུད་པའི་གསོལ་འདེབས་རྣམས་བཏང་འཕྲལ་གཏེར་རྙིང་དུ་མ་ནས་བྱུང་བའི། སྐྱབས་གནས་ཀུན་འདུས་ཀྱི་ཞེས་པ་ལ་སོགས་པའི་ཤོ་ལོ་ཀ་དང་། ཀུན་བཟང་བཀའ་བརྒྱུད་སོགས་དང་། རྒྱལ་བ་ཀུན་འདུས་སོགས་ཀྱི་ཤོ་ལོ་ཀ་རྣམས་ལན་གསུམ་གསུམ་གྱིས་གུ་རུ་རིན་པོ་ཆེ་སྐྱབས་ཀུན་འདུས་པའི་ངོ་བོར་ངེས་ཤེས་བསྐྱེད་པས་ཚོགས་ཞིང་གི་ལྷ་ཚོགས་སྟེང་གི་རྡོ་རྗེ་འཆང་ནས་འདབ་སྐོར་གྱི་ཆོས་སྐྱོང་སྲུང་མའི་བར་ཐམས་ཅད་འོད་དུ་ཞུ་ནས་གུ་རུ་ཡབ་ཡུམ་ལ་ཐིམ་པས་སྐུ་བཀྲག་མདངས་འོད་ཟེར་དང་ལྡན་པའི་སྤྱི་བོར་རྒྱལ་བ་ཐམས་ཅད་ཀྱི་སྐུ་རྡོ་རྗེའི་ངོ་བོ་ཡི་གེ་ཨོཾདཀར་པོ། མགྲིན་པར་གསུང་རྡོ་རྗེའི་ངོ་བོ་ཨཱཿདམར་པོ། ཐུགས་ཀར་ཐུགས་རྡོ་རྗེའི་ངོ་བོར་ཧཱུྃ་མཐིང་ག ལྟེ་བར་སྐུ་གསུང་ཐུགས་དབྱེར་མེད་པའི་རང་བཞིན་ཡོན་ཏན་དང་ཕྲིན་ལས་ཀྱི་ངོ་བོར་ཧྲིཿཡིག་ལྗང་གུ་སྟེ་དེ་རྣམས་འོད་ཟེར་བཀྲག་ཏུ་འཚེར་བར་བསམ་ལ། བདག་གསང་བ་ཡེ་ཤེས་ཀྱི་མཁའ་འགྲོ་མས་མོས་གུས་ཞིག་བྱས་པའི་རྐྱེན་གྱིས་གུ་རུའི་སྤྱི་བོའི་ཨོཾཡིག་འོད་ཟེར་དང་བཅས་པ་རང་གི་སྨིན་མཚམས་སུ་བབས་ཏེ་ཐིམ་པས་བུམ་པའི་དབང་ཐོབ། ལུས་ཀྱི་སྒྲིབ་པ་དག སྐུ་རྡོ་རྗེའི་བྱིན་རླབས་ཞུགས། ལམ་སྣང་སྲིད་དག་པ་རབ་འབྱམས་སུ་འཆར་བའི་བསྐྱེད་རིམ་བསྒོམ་པ་ལ་དབང་། འབྲས་བུ་སྐུ་རྡོ་རྗེ་སྤྲུལ་པའི་སྐུ་ཐོབ་པའི་ནུས་རུང་དུ་བྱས་པར་བསམ། མགྲིན་པའི་ཨཱཿཡིག་འོད་ཟེར་དང་བཅས་པ་རང་གི་ལྕེའི་དབང་པོར་བབས། གསང་བའི་དབང་ཐོབ། ངག་གི་སྒྲིབ་པ་དག ལམ་སྒྲ་གྲགས་ཐམས་ཅད་སྔགས་སུ་ཤེས་པའི་བཟླས་བརྗོད་ལ་དབང་། འབྲས་བུ་གསུངས་རྡོ་རྗེ་ལོངས་སྤྱོད་རྫོགས་པའི་སྐུ་ཐོབ་པའི་ནུས་པ་རྒྱུད་ལ་བཞག་པར་བསམ། ཐུགས་ཀའི་ཧཱུྃ་ཡིག་འོད་ཟེར་དང་བཅས་པ་རང་གི་སྙིང་གའི་དཀྱིལ་དུ་བབས། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ལམ་རླུང་དང་གཏུམ་མོའི་རྫོགས་རིམ་སྒོམ་པ་ལ་དབང་། འབྲས་བུ་ཐུགས་རྡོ་རྗེ་ཆོས་སྐུ་ཐོབ་པའི་ནུས་པ་རྒྱུད་ལ་བཞག ལྟེ་བའི་ཧྲིཿཡིག་འོད་ཟེར་དང་བཅས་པ་བདག་གི་ལྟེ་བའི་དཀྱིལ་དུ་ཐིམ། ཚིག་གི་དབང་ཐོབ། སྒོ་གསུམ་ཆ་མཉམ་གྱི་སྒྲིབ་པ་དག ལམ་ཀ་དག་ཁྲེགས་ཆོད་དང་། ལྷུན་གྲུབ་ཐོད་རྒལ་སྒོམ་པ་ལ་དབང་། འབྲས་བུ་ཡེ་ཤེས་རྡོ་རྗེའི་ངོ་བོ་ཉིད་སྐུ་ཐོབ་པའི་སྐལ་པ་ཅན་དུ་བྱས་པར་བསམ་མོ། །དེ་ནས་སླར་ཡང་མོས་གུས་དུང་དུང་བ་ཞིག་བྱས་པ་དང་མཉམ་དུ་གུ་རུ་རིན་པོ་ཆེའི་ཐུགས་ཀ་ནས་འོད་ཟེར་དམར་པོ་དྲོད་ཚ་ལམ་པ་ཞིག་བྱུང་བ་རང་གསང་བ་ཡེ་ཤེས་ཀྱི་མཁའ་འགྲོ་མར་གསལ་བའི་སྙིང་གར་རེག་པའི་མོད་ལ་རང་ཉིད་ལུས་སེམས་བདེ་ཧྲིལ་གྱིས་སོང་ཞིང་འོད་དུ་ཞུ་ནས་འོད་ཀྱི་ཐིག་ལེ་དམར་པོ་སྲན་མ་ཙམ་ཞིག་ཏུ་གྱུར་ཏེ་མེ་སྟག་ཡར་བ་བཞིན་དུ་གུ་རུ་རིན་པོའི་ཐུགས་ཀར་ཐིམ་སྟེ་ཐུགས་ཡིད་བསྲེས་པའི་ངང་ལ་ཅི་ནུས་སུ་མཉམ་པར་འཇོག་གོ །དེ་ལྟར་བླ་མའི་རྣལ་འབྱོར་བསྒོམས་པའི་དོན་དུས་རྒྱུན་དུ་སྒོ་གསུམ་དང་། སྣང་གྲགས་རིག་གསུམ་བླ་མའི་རྣམ་རོལ་ཏུ་ཤེས་པའི་ངང་ནས། འགྲོ་བའི་ཚེ་ཚོགས་ཞིང་དེ་རྣམས་ཐམས་ཅད་ཡི་དམ་གུ་རུ་ཕྲག་པ་གཡས་པར་བསྒོམ་སྟེ་བསྐོར་བ་བྱེད་པའི་རྟེན་བྱེད། འདུག་པའི་ཚེ་སྤྱི་བོའི་གཙུག་ཏུ་བསྒོམ་སྟེ་གསོལ་བ་འདེབས་པའི་ཡུལ་བྱེད། བཟའ་བཏུང་བྱེད་པའི་ཚེ་མགྲིན་པར་བསྒོམ་སྟེ་ཕུད་ཀྱིས་མཆོད། ཉལ་བའི་ཚེ་སྙིང་གར་བསྒོམ་སྟེ་གཉིད་འོད་གསལ་དུ་སྦ། ཡུལ་རྐྱེན་བཟང་པོ་དང་འཕྲོད་དེ་དགའ་སྣང་སྐྱིད་སྣང་འཆར་ཚེ་བླ་མ་དང་ཐུགས་ཡིད་བསྲེས་ཏེ་མཉམ་པར་འཇོག་པ་ལས་དྲེགས་པ་དང་ང་རྒྱལ་མི་བྱ༑ སྡུག་བསྔལ་རྐྱེན་ངན་བྱུང་ཚེའང་དེ་བཞིན་དུ་བྱ་བ་ལས་སེམས་ཞུམ་ཞིང་ཁོང་འཁྲུགས་པར་མི་བྱ། འདྲེ་དང་རྒྱལ་འགོང་སོགས་ཀྱི་གནོད་པ་བྱུང་ཚེའང་འཁྲུལ་སྣང་གི་གནོད་བྱེད་དེ་དང་རང་སེམས་བླ་མའི་ཐུགས་གསུམ་དབྱེར་མེད་དུ་བསྲེས་པའི་ངང་ལ་འཇོག་པ་སོགས་བྱས་ན་རེ་དོགས་དང་དགག་སྒྲུབ་ཀྱི་འཁྲི་བ་ཆོད། གདོན་བགེགས་རང་སར་ཞི། སྣང་བ་གཏན་མེད་དུ་གོ །ཅི་བྱས་ཚོགས་སུ་འགྲོ་བས་འདི་གཅིག་པུས་ཀྱང་རྒྱུད་གྲོལ་བར་འགྱུར་བས་གལ་ཆེ་བའི་གནད་དམ་པའོ། །དེ་ལྟར་དབང་བཞི་བླང་བའི་རྗེས་སུ། དཔལ་ལྡན་རྩ་བའི་བླ་མ་སོགས་དང་། སྐྱེ་བ་ཀུན་ཏུ་སོགས་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ། །དེ་ལྟར་རང་རྒྱུད་སྦྱོང་བའི་སྔོན་འགྲོ་ཡི། །ཁྲིད་ཀྱི་ཟིན་བྲིས་ཐར་ལམ་སྣང་བྱེད་འདི། །བགྱིས་པའི་དགེ་བས་བདག་གཞན་འགྲོ་བ་ཀུན། །འབད་པ་མེད་པར་གདོད་མའི་སར་ཕྱིན་ཤོག །ཅེས་པ་འདི་སྐྱབས་རྗེ་མུ་སྤྲུལ་རིན་པོ་ཆེས་བར་དོ་དྲུག་གི་ཁྲིད་གསུངས་སྐབས་རང་དང་མཆེད་པོ་རྣམས་ཀྱིས་ཟིན་ཐོ་ཕྱོགས་གཅིག་ཏུ་གུ་ཎའི་མིང་ཅན་གྱིས་བྲིས་པའོ། །
ཨེ་མ་མན་ངག་ཆུ་གཏེར་ཟབ་དགུའི་གནད། །གཅིག་བསྡུས་བླ་མའི་ཞལ་ཆབ་བདུད་རྩིའི་བཅུད། །སྔོན་མེད་ཀར་གླིང་ཞི་ཁྲོའི་སྔོན་འགྲོའི་ཁྲིད། །མ་དྲོས་མཚོ་ཡི་ཆ་ཤས་འདི་ཁོ་ནར། །དེས་ཕྱིར་དམ་པ་ཟུང་གི་སློབ་འབངས་བ། །ཐ་ཤལ་པདྨའི་མིང་གིས་དད་མོས་རྟེན། །སྤར་གྱི་ཕྱི་མོ་འཕྲུལ་པའི་རྣམ་དཀར་དགེ། །འཇམ་དཔལ་གཞོན་ནུས་ཡོངས་བསྔོས་རྒྱས་བཏབ་ནས། །རྒྱལ་བའི་བསྟན་པ་མི་ཉམས་དར་རྒྱས་ཤིང་། །ཚེ་འདིའི་ཕ་མ་འབྲེལ་ཐོགས་སེམས་ཅན་གཙོས། །མཁའ་ཁྱབ་འགྲོ་ཀུན་གནས་སྐབས་མངོན་མཐོའི་འབྱོར། །མཐར་ཐུག་རྣམ་མཁྱེན་རྫོགས་བྱང་མྱུར་ཐོབ་ཤོག །དགེའོ། །དགེའོ། །དགེའོ། །
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། བར་དོའི་དམར་ཁྲིད་ཉམས་ཁྲིད་དགོངས་པ་རང་གྲོལ་གྱིས། སྔོན་འགྲོ་རང་རྒྱུད་འདུལ་བྱེད་ཀྱི་ལྷན་ཐབས་བཞུགས་སོ། །
ཐོག་མའི་མགོན་པོ་ཆོས་སྐུ་ཀུན་ཏུ་བཟང་། །ལོངས་སྤྱོད་རྫོགས་སྐུ་རྒྱལ་བ་ཞི་ཁྲོའི་ལྷ། །སྤྲུལ་སྐུ་སློབ་དཔོན་པདྨ་འབྱུང་གནས་ལ། །དད་ཅིང་གུས་པའི་ཡིད་ཀྱིས་ཕྱག་འཚལ་ལོ། །སྨིན་ལམ་དབང་གིས་རྒྱུད་སྦྱོང་སློབ་བུའི་དོན། །བར་དོའི་ཉམས་ཁྲིད་དགོངས་པ་རང་གྲོལ་བསྟན། །འདི་ལ་སྔོན་འགྲོ་དངོས་གཞི་རྗེས་གསུམ་སྟེ། །འདི་ནི་སྔོན་འགྲོའི་ལག་ལེན་ཁྲིད་རམ་རྣམས། །གཞུང་དང་ལག་ལེན་བླ་མའི་ཕྱག་བཞེས་ལྟར། །བློ་དམན་དོན་དུ་གསལ་བར་འདིར་འགོད་བྱ། །འདི་ལ་སྤྱི་དོན་དྲུག་གིས་བསྟན་པར་བྱ། །འཁོར་བའི་སྡུག་བསྔལ་དལ་འབྱོར་རྙེད་དཀའ་བསམ། །འཆི་བ་མི་རྟག་བསྒོམ་པ་གསུམ་པོ་ནི། །རང་རྒྱུད་འདུལ་བར་བྱེད་པའི་སྔོན་འགྲོ་འོ། །
གཉིས་པ་རང་རྒྱུད་སྦྱོང་བའི་སྔོན་འགྲོ་ནི། །བླ་མའི་རྣལ་འབྱོར་ཡི་གེ་བརྒྱ་པ་དང་། །
མཎྜལ་ཆོས་སྤྱོད་རྗེས་ཀྱི་བྱ་བ་འོ། །དང་པོ་རང་རྒྱུད་འདུལ་བར་བྱེད་པའི་སྔོན་འགྲོ་ལ༑ ཐོག་མར་འཁོར་བའི་སྡུག་བསྔལ་བསམ་པར་བྱ་སྟེ། དེ་ཡང་འཁོར་བའི་སྡུག་བསྔལ་མ་བསམ་ན། འཁོར་བ་ལ་སྐྱོ་བ་མི་སྐྱེ། འཁོར་བ་ལ་སྐྱོ་བ་མ་སྐྱེས་ན། ཆོས་ཅི་བྱས་ཀྱང་ཚེ་འདི་དང་འབྲལ་མི་བཏུབ། ཚེ་འདིའི་མངོན་ཞེན་དང་འཁྲི་བ་མི་ཆོད་པས༑ འཁོར་བའི་སྡུག་བསྔལ་བསམ་པ་ནི་ཤིན་ཏུ་ནས་ཀྱང་གལ་ཆེའོ། །དེ་ལ་དང་པོར་རང་ཉིད་གཅིག་པུར་སྐྱོ་བ་སྐྱེ་བའི་གནས་སུ་འགྲོ་སྟེ། དེ་ཡང་འཛོམ་ན། མི་འདུག་པའི་ཤུལ། གྱང་ར་དམར་ཟང་ཟང་ཡོད་པ། འཇག་སྐྱ་འཕྱོ་བ། སྐྱི་གཡའ་བའམ། ཡང་ན་ནད་པ་དང་། སྤྲང་པོ་ཉམ་ཐག་པ་ལ་སོགས། སྔོན་ཆད་བདེ་སྐྱིད་འཛོམ་ཞིང་། ཕྱིས་རྒུད་པའི་ཤུལ་དུ་ཕྱིན་པའམ། དེ་མ་འཛོམས་ན། གཅིག་པུར་དབེན་པའི་སར་ཕྱིན་ལ། ལུས་གནད་བདེ་བའི་སྟན་ལ། རྐང་པ་ཕྱེད་སྐྱིལ་དུ་སྡད་དེ། རྐང་པ་གཡས་པ་ས་ལ་བཙུགས་ལ། གཡོན་པ་ས་ལ་སྦྱར་ནས། རྐང་པ་གཡས་པའི་པུས་མོར། ལག་པ་གཡས་པའི་གྲུ་མོ་བཙུགས་ལ། ལག་མཐིལ་འགྲམ་པ་གཡས་སུ་སྦྱར། ལག་པ་གཡོན་པའི་མཐིལ་གྱིས། རྐང་པ་གཡོན་པའི་པུས་མོ་བཀབ་སྟེ། མྱ་ངན་གྱི་འདུག་སྟངས་བྱས་པས། དེས་ཀྱང་སྐྱོ་ལྷང་གིས་འགྲོ་བ་ཡིན། དེ་ནས་ཡིད་ཀྱིས་འཁོར་བའི་སྡུག་བསྔལ་ལ་བསམ་ཞིང་། ངག་ཏུ་འདི་སྐད་སྨྲ་ཞིང་དྲན་བསྐུལ་གདབ་སྟེ། ཀྱེ་མ། ཀྱེ་མ། ཀྱེ་ཧུད། འཁོར་བ་འདི་སྡུག་བསྔལ་ལོ། །མྱ་ངན་ལས་འདས་པ་ནི་བདེ་བའོ། །ཞེས་བརྗོད་ཅིང་། ཡིད་ཀྱིས་འདི་ལྟར་བསམ་པར་བྱའོ། །ཨ་ཙ་མ་ན། འཁོར་བ་འདི་སྡུག་བསྔལ་མེ་དོང་གི་འོབས་ལྟ་བུ་འདིར་ཆུད་པ་ནི་འཇིགས་པ་ལ། ཨ་ཛི་འདིའི་ནང་ནས་ད་ལན་བྲོས་པའི་དུས་ལ་བབས་སོ། །
ངན་སོང་གསུམ་གྱི་སྡུག་བསྔལ་འདི་ནི། བཟོད་པའི་གླགས་མེད་ཅིང་མཐའ་ལས་འདས་ཏེ། བདེ་བའི་གོ་སྐབས་སྐད་ཅིག་ཀྱང་མི་འདུག་པས། ད་ནི་མྱུར་དུ་བྲོས་པའི་གྲབ་བྱ་རེ་རན་ནོ་སྙམ་དུ་བསམ་ཞིང་། དམིགས་པ་འདི་ལྟར་བསྒོམ་སྟེ། འཁོར་བ་འདི་ནི། མེའི་དོང་ཆེན་པོ། ཚ་བའི་ངར་དང་ལྡན་པ་གཏིང་ཟབ་པ། རྒྱ་ཆེ་བ། དཔང་མཐོ་བ་དེ་ལྟ་བུའི་མེ་དོང་འཇིགས་སུ་རུང་བ་གཅིག་ཏུ། རང་ཉིད་ཀྱི་གཙོར་བྱས་པའི་འཁོར་བའི་སེམས་ཅན་ཐམས་ཅད་སྤང་དེ་ཙི་ཏི་རི་རི་ཆུད་ནས་ཡོད་པར་བསྒོམ། ཡང་ངག་ཏུ་མྱ་ངན་གྱི་སྐད་ཀྱིས་འདི་ལྟར་ལྷང་ལྷང་བརྗོད་དེ། ཨ་ཙ་མ་ན་ང་རེ་འཇིགས། ཨ་ཙ་མ་ན་ང་རེ་འཇིགས། འཁོར་བ་མེ་དོང་འོབས་ཆེན་འདིར། །སྔོན་ཆད་ཐོག་མ་མེད་དུས་ནས། །ད་རུང་ཚིགས་སོ་ང་རེ་འཇིགས། །ཞེས་སྨྲེ་སྔགས་འདོན་ཞིང་ཡོད་པའི་ཚེ། རང་གི་སྟེང་གི་ནམ་མཁའ་ལ། རང་གི་དྲིན་ཆེན་རྩ་བའི་བླ་མ་དེ། སྐུ་ལ་རུས་པའི་རྒྱན་དྲུག་གསོལ་བ༑ ཕྱག་ན་འོད་ཟེར་གྱི་ལྕགས་ཀྱུ་བསྣམས་པ་གཅིག་བྱུང་ནས། བདག་ལ་འདི་སྐད་ཟེར་བར་སྒོམས་ཤིག ཀྱཻ་མ་འཁོར་བ་སྐྱིད་མེད་མེ་དོང་འོབས་ལྟ་བུ། །འདི་ལ་བྲོས་དུས་ད་ལེན་དུས་གཅིག་ཡིན། །ངན་སོང་གསུམ་གྱི་སྡུག་བསྔལ་མཐའ་ལས་འདས། །བདེ་བའི་གོ་སྐབས་སྐད་ཅིག་མ་མཆིས་སོ། །ད་ནི་མེ་དོང་འོབས་ནས་བྲོས་རེ་རན། །ཅེས་གསུངས་པའི་སྒྲ་ཐོས་པ་ཙམ་གྱིས། བདག་གི་བསམ་པ་ལ། ཀྱཻ་མ་འཁོར་བ་སྡུག་བསྔལ་གྱི་མེ་དོང་འདིར། སྔོན་ཆད་ཡུན་རིང་པོ་དེ་ཙམ་གཅིག་ཏུ་ཚུད། ད་ནི་བླ་མའི་བཀའ་ལ་ཉན་ནས། བདག་ཀྱང་མེ་དོང་འདི་ལས་བྲོས་ཏེ། སེམས་ཅན་འདི་རྣམས་གཅིག་ཀྱང་མ་ལུས་པར་བདག་གིས་བསྒྲལ་བར་བྱའོ། །སྙམ་པའི་བསམ་པ་དྲག་པོས་སེམས་བསྐྱེད་མ་ཐག བླ་མའི་ཕྱག་གི་ལྕགས་ཀྱུས་བདག་གི་སྙིང་ཁ་ནས་བཟུང་སྟེ། བདེ་བ་ཆེན་པོའི་གནས་སུ་ཡེར་གྱིས་བསྒྲལ་མ་ཐག་ཏུ། ཡང་བདག་གི་ལག་ཏུ་ཡང་། འོད་ཟེར་གྱི་ལྕགས་ཀྱུ་གཅིག་བྱུང་ནས༑ མེ་དོང་གི་སེམས་ཅན་ཐམས་ཅད་རིམ་གྱིས་གཅིག་ཀྱང་མ་ལུས་པར་ཐོན་པར་བསམ་ཞིང་། འཁོར་བའི་སེམས་ཅན་ཐམས་ཅད་ལ་སྙིང་རྗེ་དྲག་ཏུ་སྒོམས་ཤིག་དེ་ལྟར་རྒྱུན་དུ་འཁོར་བ་འདི་མེ་དོང་དུ་བསམ་ཞིང་། གཞན་ཡང་འཁོར་བའི་སྡུག་བསྔལ་ཐམས་ཅད་ཞིབ་ཏུ་བསམ་ཞིང་། ཉིན་དང་མཚན་དུ་དྲན་པ་ཡེངས་མེད་དུ་བརྟན་པར་བྱའོ། །མདོ་ལས་ཀྱང་། འཁོར་བར་ཁབ་ཀྱི་རྩེ་ཙམ་ཡང་། །བདེ་བ་ནམ་ཡང་ཡོད་མ་ཡིན། །ཅེས་གསུངས་སོ། །དེ་ལྟར་སྐྱོ་བ་མ་སྐྱེས་ཀྱི་བར་དུ། འཁོར་བའི་ཉེས་པ་བསྒོམ་མོ། །དེ་བསྒོམས་པས་འཁོར་བ་ལ་བློ་ལྡོག་ནས། ཆོས་དགོས་པར་ཐག་ཆོད་ཅིང་། ཚེ་འདི་ལ་མ་ཞེན་ན་ཉམས་སྐྱེས་པ་ཡིན་ནོ། །འཁོར་བ་ལ་བློ་མ་ལོག་ན། བསྒོམས་པ་དོན་མེད་ཡིན་ནོ། །འདི་ལ་ཞག་གསུམ་སྒོམ་ལ་བྱོན་ཅིག འདི་བསྒོམས་པས་གནས་སྐབས་སུ་འཁོར་བ་ལ་ཡིད་དབྱུང་བ་དང༔ མཐར་ཐུག་མྱ་ངན་ལས་འདས་པ་ཐོབ་པར་འགྱུར་རོ། །
ཉམས་སུ་ལོངས་ཤིག་བར་དོའི་ཉམས་ཁྲིད་དགོངས་པ་རང་གྲོལ་ལས། འཁོར་བའི་སྡུག་བསྔལ་བསྒོམ་པ་སྟེ་ཆོས་ཐུན་དང་པོའོ། །དེ་ནས་དལ་འབྱོར་རྙེད་དཀའ་བ་ལ་བསམ་པར་བྱ་སྟེ། དལ་འབྱོར་རྙེད་པར་དཀའ་བ་མ་བསམ་ན་ཆོས་མི་དྲན་པས། དལ་འབྱོར་རྙེད་དཀའ་བསམ་པ་ནི་ཤིན་ཏུ་གལ་ཆེའོ། །དེ་ཡང་གནས་ནི་འབུ་སྲིན་དང་༑ གྲོགས་སྦུར་དང་། དུད་འགྲོའི་རིགས་མང་དུ་ཡོད་པའི་སར་ཕྱིན་ལ། ལུས་གནད་ནི། རྐང་པ་སྐྱིལ་དྲུང་། ལག་པ་མཉམ་བཞག་བྱས་ལ། ཡིད་ཀྱིས་འདི་ལྟར་བསམ་ཏེ། ཨ་ཙ་མ། མི་ལུས་ཐོབ་པ་ནི་ད་རེས་ཙམ་ཡིན། ད་རེས་འདི་ལ་ཆོས་གཅིག་ཅིས་ཀྱང་མ་འགྲུབ་ན། ཕྱིས་ནི་མི་ལུས་ཐོབ་པ་ཤིན་ཏུ་དཀའ་བར་གདའ་བས། ད་བདག་གཅིག་པུས་མི་ལུས་ཐོབ་པས་མི་ཆོག ཁམས་གསུམ་གྱི་སེམས་ཅན་ཐམས་ཅད་འདི་ཙམ་ཞིག་ངན་སོང་དུ་ཡུན་རིང་འཁྱམས་ནས་འདུག་པ། སྙིང་རེ་རྗེ་སྙམ་དུ་བསམ་ཞིང་། ངག་ཏུ་ཡང་བརྗོད་ཅིང་། དྲན་བསྐུལ་བཏབ་སྟེ། ཀྱེ་མ། ཀྱེ་མ། ཀྱེ་ཧུད༑ མི་ལུས་རིན་ཆེན་ཐོབ་པ་ད་རེས་ཙམ། །འདི་ལ་ཆོས་གཅིག་ཅིས་ཀྱང་མ་འགྲུབ་ན། །ཕྱིས་ནི་མི་ལུས་ཐོབ་པར་དཀའ་བར་གདའ། །ངན་སོང་གསུམ་དང་སྐྱེས་རྣམས་སྙིང་རེ་རྗེ། །ཞེས་དྲན་བསྐུལ་གདབ་ཅིང་། དམིགས་པ་འདི་ལྟར་དུ་བསྒོམ་པར་བྱའོ། །འཇིག་རྟེན་གྱི་ཁམས་འདི་ཡངས་ཤིང་རྒྱ་ཆེ་བ། ནམ་མཁས་གར་ཁྱབ་པས་ཁྱབ་ནས་ཡོད་པ་ལ། དེའི་སྟེང་དུ་སེམས་ཅན་དམྱལ་བའི་སྡུག་བསྔལ། ངུ་ཙི་ཏུ་རི་རི་ཡོད། ཡི་དྭགས་བཀྲེས་སྐོམ་གྱི་སྡུག་བསྔལ་ཆོ་ངེ་ཏིར་ཏིར་ཡོད་པ། དུད་འགྲོ། སྟག གཟིག དོམ༑ དྲེད༑ ཁྱི༑ ཝ༑ འཕར་བ། སྤྱང་ཀུ། གཡག ར༑ ལུག་ལ་སོགས་ཐམས་ཅད་ཀྱང་གཅིག་གིས་གཅིག་ཟ་བ། གཞན་ཡང་ས་འོག་ཏུ་ནི། འབུ་གྲོག་མ། སྦུར་བ། སྡིག་པ། སྡོམ་ལ་སོགས་པ།སྣ་རེ་རེས་ཀྱང་ས་གཞི་གང་བ། དེ་དག་ཀྱང་གཅིག་གིས་གཅིག་གསོད་པ།
ཆུ་ལ་ནི། ཉ༑ སྦལ་པ། ལྕོང་མོ་ལ་སོགས་པ། ཆུ་ཡི་སེམས་ཅན་དཔག་ཏུ་མེད་པ་ཡོད་པ་དེ་དག་ཀྱང་གཅིག་གིས་གཅིག་གསོད་པ། ནམ་མཁའ་ལ་ཡང་། བྱ་རྒོད། འོལ་བ། གླག ཁྲ༑ བྱིའུ༑ ཁྭ་ཏ། ཕུག་རོན། ཀང་ཀ འཇོལ་མོང་ལ་སོགས་པས་ནམ་མཁའ་གང་བ། དེ་དག་ཀྱང་གཅིག་གིས་གཅིག་གསོད་ཅིང་ཟ་བ། སྦྲང་བུ་གཅིག་པུས་ཀྱང་ནམ་མཁའ་དང་། ས་གཞི་གང་བ་ལ། ཐམས་ཅད་ཀྱང་གཅིག་གིས་གཅིག་ལ་གསོན་པོར་ཟ་ཞིང་ཆོ་ངེ་དང་སྐད་ངན་ཏི་རི་རི་ཡོད། ནམ་མཁའ་བར་སྣང་ས་གཞི་ཐམས་ཅད་འགུལ་ཤིག་ཤིག་ཡོད་པ། ཤིན་ཏུ་མང་ཞིང་རྒྱ་ཆེ་བ་ཡོད་པར་སྒོམས། དེ་རྣམས་ཀྱི་དཀྱིལ་དུ། བྲག་རི་མཐོན་པོ་གཅིག་གི་སྟེང་དུ། བདག་རང་གཅིག་པུར་གྲོགས་མེད་པ། རང་གཅིག་པུས་མི་ལུས་ཐོབ་ནས་དེར་ཡོད་དེ། དེ་ནས་རང་མར་ལ་ལྷུང་ལ་ཁད་ཁད་ཡོད་པ་དང༔ རང་གིས་བསམ་པ་ལ། ཨ་ཙ་མ། དམྱལ་བ་ཡི་དྭགས་དུད་འགྲོ་འདི་ལྟ་བུ་མང་པོ་ཞིག་གི་ནང་ནས། བདག་རང་གཅིག་པུས་མི་ལུས་ཐོབ་པ་འདི་ནི། ད་རེས་གཅིག་པོ་སྟབས་ཀ་ཡག་པའམ། དགེ་བའི་མཐུ་གཅིག་ལས་བྱུང་བར་འདུག་སྟེ། ཐོབ་པར་དཀའ་བ་འདི་ཐོབ་ནས་དོན་མེད་པར། ད་ནི་ཡང་སྟོང་ལོག་ཏུ། མ་ཀི་སྡུག་བསྔལ་ཚན་པོ་ཆེ་དེ་ལྟ་བུར་འགྲོ་དགོས་པ་ལ་ཕངས་པ་ལ། ད་ཐོབ་པར་དཀའ་བའི་མི་ལུས་འདི་ལྟ་བུ་ཐོབ་ཀྱང་རིང་དུ་གནས་པའི་དབང་མེད་པར། ད་ཡང་མགྱོགས་པར་མ་ཀིར་ལྷུང་ངེས་པར་འདུག་པས། ད་མ་ཀི་ན་མི་ལྷུང་བའི་ཐབས་ལ་ཅི་ལྟ་བུ་གཅིག་གིས་དྲག་གམ། གང་ན་ཡོད་དམ། ཨ་ཙ་མ། ཀྱི་ཧུད། ཨ་ཛི་འཇིགས་པ་ལ། སྙམ་དུ་བསམ་ཞིང་། ངག་ཏུ་མྱ་ངན་གྱི་སྐད་འདི་ལྟ་བུ་ལྷང་ལྷང་བརྗོད་དོ། །ཨ་ཙ་མ་ང་རེ་འཇིགས། ཨ་ཙ་མ་ན་ང་རེ་འཇིགས། ངན་སོང་སེམས་ཅན་མང་ལུགས་སམ། །མི་ལུས་ཐོབ་པ་དཀོན་ལུགས་སམ། །མ་ཀིར་ལྟུང་བའི་མགྱོགས་ལུགས་སམ། །རྙེད་པར་དཀའ་ལ་འཇིག་པར་སླ། །འདི་ལས་ཅི་ལྟར་བྱས་ན་ཐར། །ཐབས་ཤིག་ཡོད་ན་བསྒྲུབ་པ་ལ། །ཞེས་སྨྲེ་སྔགས་འདོན་ཞིང་ཡོད་པའི་ཚེ། རང་གི་སྟེང་གི་ནམ་མཁའ་ལ་གོང་བཞིན། རང་གི་རྩ་བའི་བླ་མ་དེ་ཉིད་སྐྱབས་སྦྱིན་གྱི་ཕྱག་རྒྱ་དང་བཅས་ནས་བྱུང་སྟེ། བདག་ལ་འདི་སྐད་ཟེར་བར་སྒོམས་ཤིག་ཀྱཻ་མ་དལ་འབྱོར་རྙེད་པར་དཀའ་བ་ཐོབ་པ་ད་རེས་ཙམ། །ཐོབ་པ་འདི་ཡང་རྟག་པ་མ་ཡིན་ཏེ། །མྱུར་དུ་ངན་འགྲོའི་གནས་སུ་ལྟུང་ལ་ཁད། །ད་རེས་འདི་ལ་དོན་ཆེན་མ་བསྒྲུབས་ན། །ཕྱིས་ནི་མི་ལུས་ཐོབ་པ་ཤིན་ཏུ་དཀའ། །དཀའ་འམ་མི་དཀའ་སེམས་ཅན་གྲངས་ལ་ལྟོས། །མི་ལུས་འདི་ལ་བརྟེན་ཏེ་སངས་རྒྱས་བསྒྲུབ་པར་གྱིས། །ཞེས་གསུངས་པའི་སྒྲ་ཐོས་པ་ཙམ་གྱིས། བདག་གི་བསམ་པ་ལ། ཀྱཻ་མ་འདི་ལྟ་བུའི་སེམས་ཅན། གྲངས་མང་པོའི་ནང་ནས། བདག་གཅིག་པུས་མི་ལུས་ཐོབ་པར་དཀའ་བ་འདི་ཐོབ་པས། ད་ལན་བདག་རང་ཡང་འཁོར་བའི་སྡུག་བསྔལ་ལས་གྲོལ་བར་བྱས་ནས། མ་ཀའི་སེམས་ཅན་གཅིག་ཀྱང་མ་ལུས་པ་བདག་གིས་བསྒྲལ་བར་བྱའོ། །ད་ནི་ཡེངས་བའི་ལོང་མི་འདུག་གིས། མྱུར་དུ་སངས་རྒྱས་ཀྱི་ས་ལ་བཀོད་པར་བྱའོ། །
སྙམ་པའི་སེམས་བསྐྱེད་མ་ཐག་ཏུ། བླ་མའི་ཐུགས་ཀ་ནས། འོད་ཟེར་གྱི་སྙིང་པོ་གཅིག་བདག་ལ་ཟུག་པ་ཙམ་གྱིས། བདག་བདེ་བ་ཅན་གྱི་ཞིང་དུ་ཡེར་གྱིས་སླེབ་བྱུང་བ་དང་། ཡང་བདག་གི་ཐུགས་ཀ་ནས། འོད་ཟེར་དཔག་ཏུ་མེད་པ་འཕྲོས་ནས། སེམས་ཅན་དེ་དག་གཅིག་ཀྱང་མ་ལུས་པར་བདེ་ཆེན་གྱི་གནས་སུ་དྲངས་པར་བསམ་ཞིང་༑ སེམས་ཅན་ཐམས་ཅད་ལ་སྙིང་རྗེ་དྲག་ཏུ་བསྒོམ་མོ། །དེ་ལྟར་རྒྱུན་དུ་མི་ལུས་ཐོབ་དཀའ་བ་དེ་ལྟ་བུ་བསམ་ཞིང་། བླ་མས་ཀྱང་མི་ལུས་ཐོབ་པར་དཀའ་བའི་རྒྱུ་མཚན་རྣམས་ཞིབ་ཏུ་བཤད་པར་བྱའོ། །མདོར་བསྡུས་ན། སྤྱོད་འཇུག་ལས།
དལ་འབྱོར་འདི་ནི་ཤིན་ཏུ་རྙེད་པར་དཀའ། །
སྐྱེས་བུའི་དོན་གྲུབ་ཐོབ་པར་གྱུར་པ་ལ། །
གལ་ཏེ་འདི་ལ་ཕན་པ་མ་བསྒྲུབས་ན། །
ཕྱིས་ནས་ཡང་དག་འབྱོར་བ་ག་ལ་འགྱུར། །
ཞེས་པ་དང་། མདོ་ལས། ལོགས་ལ་སྲན་མ་སྟོར་བས་གཅིག་ཆགས་སྲིད། །ཐམས་ཅད་ས་ལ་ལྷུང་ནས་འགྲོ་བ་ལྟར། །ཐོབ་པར་དཀའ་བོ་སེམས་ཅན་གྲངས་ལ་ལྟོས། །ཞེས་གསུངས་པ་དང་། ཡང་མདོ་ལས༑ བཅོམ་ལྡན་འདས་ལ་ཤ་རིའི་བུས་གསོལ་བ། བཅོམ་ལྡན་འདས། དམྱལ་བ་ནི་ཅི་ཙམ་ཡོད། ཡི་དྭགས་ནི་ཅི་ཙམ་ཡོད། དུད་འགྲོ་ནི་ཅི་ཙམ་ཡོད། ལྷ་མ་ཡིན་ནི་ཅི་ཙམ་ཡོད། ལྷ་མི་གཉིས་པོ་ཅི་ཙམ་ཡོད། ཅེས་ཞུས་པས། བཅོམ་ལྡན་འདས་ཀྱིས་བཀའ་སྩལ་པ། ཤ་རིའི་བུ། དམྱལ་བ་ནི་ས་གཞི་ཙམ་ཡོད་དོ། །ཡི་དྭགས་ནི་བྱེ་མའི་གྲངས་ཙམ་ཡོད་དོ། །དུད་འགྲོ་ནི་ཆང་གི་སྦང་མ་ཙམ་ཡོད་དོ། །ལྷ་མ་ཡིན་ཁ་བ་བུ་ཡུག་ཙམ་ཡོད་དོ། །ལྷ་མི་གཉིས་ནི་སེན་མོའི་སྟེང་དུ་རྡུལ་ཆགས་པ་ཙམ་ཡོད་དོ། །ཞེས་གསུངས་པའི་ཕྱིར། ཤིན་ཏུ་ཐོབ་པར་དཀའ་བར་ཤེས་སོ། །ཡང་མདོ་ལས། སངས་རྒྱས་འབྱུང་བ་བརྒྱ་ལམ་རྙེད་པར་དཀའ། །མིར་སྐྱེ་བ་ཡང་ཤིན་ཏུ་རྙེད་པར་དཀའ། །གྲོགས་པོ་གང་དག་དད་དང་ཆོས་ཉན་པ། །འདི་འདྲ་བསྐལ་པ་བརྒྱར་ཡང་རྙེད་མི་འགྱུར། །ཞེས་གསུངས་པས་ན། དེ་ལྟར་དལ་འབྱོར་རྙེད་པར་དཀའ་བ་ནི། འཁོར་བ་ལ་བློ་མ་ལྡོག་གི་བར་དུ་སྒོམས་ཤིག དེ་ཙམ་དུ་མི་ལུས་ཐོབ་པར་དཀའ་ན། ད་ལན་དུས་བརྒྱའི་ཟ་མ་ལན་གཅིག་འདི་ལ། ཅིས་ཀྱང་ཆོས་དང་ལྡན་པར་བྱ་དགོས་སོ། །མི་ལུས་གཙང་མ་ཐོབ་ཀྱང་། སྟོང་ལོག་བྱེད་པ་འདི་རྣམས་ལ༑ སྙིང་རྗེ་དུང་དུང་མ་སྐྱེས་ཀྱི་བར་དུ་བསྒོམ་དགོས་ཏེ། འཇིག་རྟེན་པ་འདི་རྣམས་མཐོང་བའི་ཚེ། སྙིང་རྗེ་མ་སྐྱེས་ན་ཉམས་མ་བྱུང་བ་ཡིན་ནོ། །སྙིང་རྗེ་དུང་དུང་བ་སྐྱེ་ཞིང་བརྩོན་འགྲུས་ཆེར་སོང་ན་སྐྱེ་བ་ཡིན་ནོ། །
བརྩོན་འགྲུས་ཆེར་མ་སོང་ན། བསྒོམས་པ་དོན་མེད་ཡིན་ནོ། །འདི་ལ་ཞག་གསུམ་སྒོམས་ལ་བྱོན་ཅིག འདི་ལྟར་དལ་འབྱོར་རྙེད་པར་དཀའ་བ་བསྒོམས་པས། ཕྱིས་མི་ལུས་ཐོབ་པ་དང་། ཚེ་འདིར་ཞེན་པ་དང་བྲལ་བ་དང་། ཆོས་མིན་པ་ཡིད་ལ་མི་དྲན་པ་དང་། མཐར་སངས་རྒྱས་པར་འགྱུར་རོ། །ཉམས་སུ་ལོངས་ཤིག བར་དོའི་ཉམས་ཁྲིད་དགོངས་པ་རང་གྲོལ་ལས་དལ་འབྱོར་རྙེད་དཀའ་བ་བསྒོམ་པ་སྟེ། ཆོས་ཐུན་གཉིས་པའོ། །དེ་ནས་འཆི་བ་མི་རྟག་པ་བསྒོམ་པར་བྱ་སྟེ། དེ་ཡང་། འཆི་བ་མི་རྟག་པ་མ་བསམ་ན། ལོང་མེད་རྒྱུད་ལ་མི་སྐྱེ། ལོང་མེད་རྒྱུད་ལ་མ་སྐྱེས་ན། ལེ་ལོ་སྙོམས་ལས་སུ་ལུས་ཏེ། ཆོས་མི་དྲན། ཚེ་འདིའི་བྱ་བ་ལ་འཇུག ལོང་ཡོད་དང་ཚོད་ཡོད་དུ་ལུས། མཇུག་ཐ་མལ་གྱི་ངང་ལ་འཆི་ཤོར་ནས། མི་ལུས་རིན་པོ་ཆེ་ཆུད་ཟོས་པར་འགྱུར་བས། འཆི་བ་མི་རྟག་པ་བསྒོམ་པ་ཤིན་ཏུ་ནས་ཀྱང་གལ་ཆེའོ། །མི་རྟག་པ་རྒྱུད་ལ་སྐྱེས་ན། སྙོམ་ལས་སུ་སྡོད་པའི་ལོང་མེད། སྙིང་ནས་འཆི་བ་དྲན་ཏེ། ཆོས་རང་ཤུགས་ཀྱིས་འབྱུང་བས། མི་རྟག་པ་བསྒོམ་པར་བྱ་སྟེ། དེ་ཡང་། གནས་འདི་ལྟ་བུ་རྣམས་སུ་བསྒོམ་སྟེ། བདག་གཅིག་པུར་གྲོགས་མེད་པར་བྱིན་ལ། ལུང་གི་ཕུ་ན། འགྲོ་བ་མི་ཞེས་བྱ་བའི་འགྲིམས་འགྲུལ་མེད་པ། རྫ་རི་སྔོ་སྤུང་སྤུང་ཡོད་པ། གྲོག་པོ་ཁམ་པ་ཤལ་བཤལ་ཡོད་པ། འཇག་མ་རླུང་གིས་བསྐྱོད་དེ་ཤུལ་ཤུལ་ཟེར་བ༑ ཉི་མ་རྩེ་རེ་རེ་ནུབ་པ། རྫ་ཆུ་ཁྲ་ལ་ལ་འབབ་པ། སྙིང་མི་དགའ་ཞིང་། ཡིད་སྐྱོ་བའི་གནས་སམ། ཡང་ན་དུར་ཁྲོད་ཀྱི་གནས། མི་རོ་མང་པོ་ཧྲིལ་ལེ་འགྱེལ་བ། རོའི་རྐང་ལག་དང་། ཤ་དང་རུས་པ་དང་། པགས་པ་དུམ་བུ་ཐོ་རེ་ཡོད་པ། ཝ་མོ་ཁྲོང་ཁྲོང་བརྒྱལ་བ། བྱ་རོག་བཟུར་འགྲོས་ལིང་ལིང་། འུག་པ་སྐན་སྒྲ་ཆེམ་ཆེམ། ལྷག་པ་འུག་འུག་ཟེར་བ། ཝ་དང་སྤྱང་ཀིས་རོ་ལ་ཕར་འཐེན་ཚུར་འཐེན་བྱེད་པ། ཤིན་ཏུ་འཇིགས་པ། སྐྱོ་བ་སྐྱི་བུན་པ། ཡ་ང་བ། དེ་ལྟ་བུའི་གནས་སུ། རང་གཅིག་པུར་འགྲོ་བའམ། མ་འཛོམ་ན་བསྒོམ་པར་བྱའོ། །
དེ་ཡང་བསྒོམ་པའི་གནས་ཀྱང་ཁྱད་པར་ཆེ་སྟེ། གནས་དེ་ལྟ་བུ་རྣམས་སུ་ཕྱིན་ནས་བསྒོམས་པས། མི་རྟག་པ་རང་ཤུགས་ཀྱིས་སྐྱེ་བ་ཡིན་པས་གལ་ཆེའོ། །དེར་ཕྱིན་ནས་ལུས་གནད་སྐྱིལ་ཀྲུང་དུ་བྱས་ལ། ལག་མཐིལ་གཉིས་ཀྱིས་པུས་མགོ་བཀབ་པའམ། ཡང་ན་གོང་བཞིན་མྱ་ངན་གྱི་འདུག་སྟངས་བྱས་ལ། ཡིད་ཀྱིས་ཁ་ནང་དུ་ལོག་ལ། ཞེ་ཐག་པ་ནས། འདི་ལྟར་བསམ་པར་བྱའོ། །ཨ་ཙ་མ་ག་རེ། ཕྱིའི་ནམ་སླ་འདི་རྣམས་སྐད་ཅིག་ཀྱང་མི་རྟག་པར་དབྱར་དགུན། སྟོན་དཔྱིད་ལ་སོགས་པ་རིམ་གྱིས་མི་སྡོད་པར་འགྱུར་ནས་འགྲོ་བར་འདུག དེ་རིང་གི་ཉི་མ་གཅིག་པོ་འདི་ལ་ཡང་། སྔ་དྲོ་དང་། ཕྱེད་གུང་དང་། དགོངས་མོ་རིམ་གྱིས་འགྱུར་ནས་འགྲོ་བར་འདུག དུས་ཀྱང་ཚིག་སྔ་མ་དང་། ཕྱི་མའི་བར་དུ་ཡང་། མི་སྡོད་པར་འགྲོ་བར་འདུག རང་གི་ཕ་མ་རྒན་རྒོན། ཡུལ་མི་ཁྱིམ་མཚེས། གྲོགས་པོ། ན་ཟླ། དགྲ་གཉེན་ཐམས་ཅད་ཀྱང་། མི་རྟག་པར་ཐ་ར་ར་ཤི་བར་འདུག ན་སོ་ཡང་རིམ་གྱིས། བུ་ཆུང་། བྱིས་པ། དར་མ། རྒས་པ་ནས། འཆི་བའི་བར་དུ། སྐད་ཅིག་ཀྱང་མི་སྡོད་པར་འགྱུར་ནས་འགྲོ་བར་འདུག་པས། ད་ནི་བདག་རང་ལ་ཡང་། མགྱོགས་པར་འཆི་བ་ཞིག་འོང་སྟེ། ལོ་ཟླ་ཞག་གྲངས་འགྲོ་བའི་མགྱོགས་ལུགས་ནི་འདི་ལྟ་བུ་ཡིན། བདག་སོང་ཕོད་ད་ཙམ་ན། ས་སྟེང་འདིར་སྡོད་རྒྱུ་ཨི་ཡོད་དམ། དེར་མ་ཟད།
བདག་གི་ཚེ་ལ་ནི། གདེང་མེད་པས། སང་འཆི་འམ། གནངས་འཆི་འམ། ནམ་འཆི་ཆ་མེད་པ་ལ། བདག་ཐ་མལ་དུ་སྡོད་པའི་ལོང་མེད། ཡེངས་མ་ལམ་ལ་མི་ཚེ་ཟད་ཤོར་ན་ནི་ཤིན་ཏུ་འཕངས་ཏེ། འཆི་ངེས་པར་ནི་ཐག་ཆོད་སྔར་མ་ཤི་བར་ཚེ་ཐར་དུ་ལུས་པ་ནི་མི་འདུག་པས་ཀྱང་འཆི་ངེས། ལུས་འདུས་བྱས་ཡིན་པས་ཀྱང་འཆི་ངེས། ཚེ་འདི་ཡང་སྐད་ཅིག་ཀྱང་མི་སྡོད་པར་འགྲོ་བས་ཀྱང་ཤི་ངེས་ཏེ །དཔེར་ན་རི་གཟར་གྱི་ཆུ་ཐུར་དུ་རྒྱུག་པ་འམ། གསོད་སར་ཁྲིད་པའི་དུད་འགྲོ་དང་འདྲ་སྟེ། མྱུར་དུ་འཆི་བའི་ཕྱོགས་སུ་འགྲོ་བར་འདུག དེ་ཡང་། ཤི་བར་ངེས་པའི་སྟེང་དུ། ནམ་འཆི་ཆ་མེད་དེ། ཚེ་ལ་འདི་ཙམ་ཐུབ་ཀྱི་ངེས་པ་མེད་པས་ཀྱང་། ནམ་འཆི་ཆ་མེད་དེ། འཆི་བའི་རྐྱེན་ཤིན་ཏུ་མང་བས་ཀྱང་། ནམ་འཆི་ཆ་མེད། ལུས་ལ་སྙིང་པོ་མེད་པས་ཀྱང་། ནམ་འཆི་ཆ་མེད་པས། བདག་ལེ་ལོར་སྡོད་པའི་ལོང་ག་ལ་ཡོད། དེ་ཡང་བདག་རང་ཤི་ཙམ་ན་སུས་ཀྱང་བཟུང་དུ་མེད། བསྲུང་དུ་མེད། སུས་ཀྱང་མི་སྟོངས་ཏེ། བསགས་པའི་ནོར་གྱིས་ཀྱང་འཆི་བ་ལ་མི་སྟོངས། བུ་དང་ཆུང་མ། འདུས་པའི་གཉེན་གྱིས་ཀྱང་འཆི་བ་ལ་མི་སྟོངས། རང་གི་ལུས་ཀྱིས་ཀྱང་ཤི་བ་ལ་མི་སྟོངས་ཏེ། ལུས་ཉིད་ཀྱང་ཤུལ་དུ་བསྐྱུར་ནས་མེ་ལ་བསྲེགས་ཏེ། ཐར་བ་སྤར་གང་དུ་འགྲོ། དེ་ནས་ཐལ་བ་དེ་ཡང་རླུང་གིས་ཁྱེར་ཏེ། གར་སོང་ཆ་མེད་དུ་འགྲོ་ངེས་ཏེ། བསགས་པའི་ནོར་ཀྱང་ཤུལ་དུ་ལུས་ནས། ཁབ་གཅིག་ཀྱང་ཁྱེར་བའི་དབང་མེད། འདུས་པའི་གཉེན་ཀྱང་སོ་སོར་བྲལ་ཏེ། དེ་རིང་ཕྱིན་ཆད་འཕྲད་ནས་མི་འོང་བར། ལམ་ས་ཐག་རིང་པོ་ཞིག་ལ། ད་ནི་མགྱོགས་པར་འགྲོ་དགོས་པར་འདུག་པ། གྲོགས་ཟླ་བོ་གཅིག་ཀྱང་ཁྲིད་པའི་དབང་མེད། ད་རང་གཅིག་པུ་གྲོགས་མེད་དུ་འགྲོ་དགོས་པའི་དུས་དེར། ད་ནི་སླེབ་ལ་ཁད་པས། སྙོམས་ལས་སུ་སྡོད་པ་ག་ལ་ཁོམ། ཚེ་འདིའི་བྱ་བ་བྱེད་པ་ག་ལ་ཁོམ། གཉིད་ལོག་པ་ཡང་ག་ལ་ཁོམ། ཨ་ཙ་མ་དེ་རིང་ཁོ་ན་ནས་སྡིག་པ་སྤང་། དེ་རིང་ཁོ་ན་ནས་དགེ་བ་བསྒྲུབ་ནས། འཆི་ཁར་བློ་བདེ་བ་ཕྱི་མར་ལམ་སྣ་ཟིན་པ་ཞིག་ཅིས་ཀྱང་བྱ། ཀྱཻ་མ། ཀྱཻ་མ། ཨ་ཛི། འཇིགས་པ་སྙམ་དུ་བསམ་ཞིང་། ངག་ཏུ་འདི་སྐད་དུ་མྱ་ངན་གྱི་སྐད་དུ་བརྗོད་ཅིང་། དྲན་བསྐུལ་ལྷང་ལྷང་གདབ་སྟེ། ཀྱཻ་མ། ཀྱཻ་མ། ཀྱི་ཧུད། འདུས་བྱས་འདི་མི་རྟག་པའོ། །ཉིན་མཚན་གཉིས་ཀྱིས་ནི་ཚེ་ལ་རྐུ་བའོ། །ནམ་འཆི་ཆ་མེད་དོ། །དེ་སྔ་མ་ཤི་བ་ནི་ཁ་རྗེ་ཆེའོ། །ད་ནི་འཆི་བ་ལ་སླེབ་ལ་ཁད་དོ། །ཞེས་ངག་ནས་ལྷང་ལྷང་དྲན་བསྐུལ་གདབ་བོ། །ཡིད་ཀྱིས་དམིགས་པ་འདི་ལྟར་བསྒོམས་པར་བྱའོ། །ཡང་བདག་ག་ནས་ཕྱིན་ཆ་མེད་པར། ལུང་པ་གཅིག་ཏུ་སླེབས་ཏེ།
ལུང་པ་དེ་ནི། ཁ་བྱང་དུ་གཏད་པ། ཁ་དོག་ནག་པ། མིའི་རྒྱུ་འགྲུལ་དང་སྐད་མེད་པ། ཆུ་ཤ་ར་ར་བབ་པ། རླུང་སྒྲ་འུ་རུ་རུ་སྒྲོགས་པ། འཇག་མ་ཀྱུ་རུ་རུ་ཟེར་བ། ཉི་མ་ནི་རི་རྩེ་ནས་རྩེ་རེ་རེ་ནུབ་པ། བྲག་རི་སྔོ་སང་སང་ཡོད་པ་ལ། བྱ་རོག་ཏང་ཏང་ཟེར་བ། དེ་འདྲ་བ་ཞིག་ཏུ། གང་ནས་ཕྱིན་ཆ་མེད་པར་སླེབས་ཏེ། གྲོགས་པོ་ཟླ་བོ་ནི་སུ་ཡང་མེད། སྔོན་ཆད་ནི་འགྲོ་མ་མྱོང་༑ གར་འགྲོའི་གཏད་སོ་ནི་མེད་པར། ཐོམ་ཐོམ་འགྲོ་བ་ཡོད་པ་ལ། ངག་ཏུ་འདི་སྐད་དུ་བརྗོད་དོ། །ཀྱེ་མ་ཀྱེ་མ་ཀྱི་ཧུད་ཨ་ཙ་མ། །གྲོགས་མེད་གཅིག་པུར་ལུང་སྟོངས་འཁྱམས། །གར་འགྲོའི་གཏད་སོ་བདག་ལ་མེད། །ང་ཡི་ཡུལ་དེ་གར་ཡོད་དམ༑ ༑ང་ཡི་ཕ་མ་གར་ཡོད་དམ། །བུ་དང་ནོར་རྫས་གར་ཡོད་དམ། །རང་ཡུལ་སླེབ་དུས་ནམ་འོང་ན། །ཀྱཻ་མ་ཀྱི་ཧུད་ང་རེ་སྐྱོ། །དེ་སྐད་ལྷང་ལྷང་ཟེར་ཞིང་། གར་འགྲོ་གཏོལ་མེད་བཞིན་དུ། ཐོམ་ཐོམ་ཕྱིན་པ་ལ། ནམ་ཞིག་གི་ཚེ་ན། བྲག་རོང་གཅིག་ཏུ་ཕྱིན་ཏེ་ལྷུང་ཉེ་བ་ལ། བདག་གི་ལག་པ་གཡས་པ་ལ། ནམ་ཞིག་རྩ་ན་བྲག་དཀྱིལ་དེར་རྩྭ་ཕོན་གཅིག་འདུག་པ་ལ། ལག་པས་ཟིན་ཏེ། དེ་ལ་དམ་དུ་བཅངས་ཤིང་། འདར་ཁྲི་ལི་ལི་ཡོད་པ་ལ། མར་ལ་བལྟས་པས་ནི་གཏིང་མེད་པ། ཡར་ལ་བལྟས་པས་ནི་རི་གནམ་ལ་རེག་པ། བྲག་རི་མེ་ལོང་གི་ངོས་ལྟར་འདྲེད་རྒྱ་ཆེ་བ། རླུང་སྒྲ་འུ་རུ་རུ་ཟེར་བ། དེ་འདྲ་བ་ཞིག་ཏུ་ལྷུང་བ་ལ། རྩྭ་ཕོན་དེའི་གཡས་ཕྱོགས་ནས། བྲག་གི་སེར་ག་གཅིག་ནས། བྱི་བ་དཀར་པོ་གཅིག་བྱུང་ནས། རྩྭ་འཇག་མ་གཅིག་བཅད་དེ་ཁྱེར་ནས་སོང་། གཡོན་ཕྱོགས་ནས། བྲག་གི་སེར་ཁ་གཅིག་ནས། བྱི་བ་ནག་པོ་གཅིག་བྱུང་ནས་རྩྭ་འཇག་མ་གཅིག་བཅད་དེ་ཁྱེར་ནས་སོང་། དེ་གཉིས་རེས་མོས་བྱས་ནས། རྩྭ་ཕོན་ནི་ཇེ་ཆུང་ལ་སོང་། བྱི་བ་ལ་རྒོལ་ཐབས་ནི་མ་རྙེད།
ཤི་བ་ལ་ནི་འཇིགས་སྐྲག་ཅིང་སྔངས་ནས་འདར་ཞིང་ཡོད་པ་དང་། རང་གི་བསམ་པ་ལ། ཨ་ཙ་མ། ད་ནི་བདག་ལ་འཆི་བ་སླེབ་ནས་གདའ་སྟེ། བྲོས་པའི་ས་ནི་མི་འདུག སྔོན་ཆད་ནི་ཤི་བ་མ་དྲན་པས་ཆོས་ནི་མེད། འགྲོ་ཁུང་ནི་འཇིག དེ་རིང་ལ་ཤི་བ་ཡིད་ལ་མེད་པ་ལ། ད་ནི་འཆི་བ་གློ་བུར་དུ་ཕེབས། ད་ནི་བུ་ཚ་བོ་ནོར་རྫས་ཉེ་བ་གཉེན་འབྲེལ། ཡུལ་མི་ཁྱིམ་མཚེས་དང་ཡང་ད་ནི་དེ་རིང་ནས་བྲལ་ཏེ། དེ་རིང་ཕྱིན་ཆད་ནས་འཕྲད་ནས་མི་འོང་། ནོར་བསོགས་པ་ནི་ཤུལ་དུ་ལུས། སྔོན་ཆད་འགྲོ་མ་མྱོང་བའི་ས་རྒྱུས་མེད། ཐག་རིང་ཞིག་ཏུ་དེ་རིང་ནས་འགྲོ་དགོས་པར་འདུག་པས༑ ཨ་ཛི། འཇིགས་པ། འདི་ནས་ཐར་བའི་ཐབས་ནི་ཅི་དྲག་གམ། གང་ན་ཡོད་དམ༑ ཅི་ཚུག་བྱེད་ན། ཨ་ཙ་མ། སྙམ་དུ་བསམ་ཞིང་། ངག་ཏུ་མྱ་ངན་གྱི་སྒྲ་སྐད་འདི་ལྟར་ལྷང་ལྷང་བརྗོད་དོ། །
ཨ་ཙ་མ་ན་ང་རེ་འཇིགས། ཨ་ཙ་མ་ན་འཆི་བ་འོང་། ད་ལྟ་མྱུར་དུ་འཆི་བ་འོང་། གྲོགས་མེད་གཅིག་པུར་འགྲོ་དགོས་པས། ཐག་རིང་ཞིག་ཏུ་འགྲོ་དགོས་པས། ཆ་མེད་ཡུལ་དུ་འགྲོ་དགོས་པས། ལ་བོ་ཆེ་ལ་བརྒལ་དགོས་པས། འདི་ལས་ཅི་ལྟར་བྱས་ན་ཐར། ཐབས་ཤིག་ཡོད་ན་བསྒྲུབ་པ་ལ། ཨ་ཙ་མ་ན་འཆི་བ་འོང་། ཨ་ཙ་མ་ན་ང་རེ་འཇིགས། ཞེས་སྨྲེ་སྔགས་འདོན་ཞིང་ཡོད་པའི་ཚེ། རང་གི་སྟེང་གི་ནམ་མཁའ་ནས། རང་གི་རྩ་བའི་བླ་མ་དེ་ཉིད་པདྨ་དང་ཟླ་བའི་སྟེང་ན། ཊཱ་མ་རུ་དང་དྲིལ་བུ་བསྣམས་ཏེ། རུས་པའི་རྒྱན་དྲུག་གསོལ་ནས། གར་ལིང་ལིང་བྱེད་ཅིང་། བདག་ལ་འདི་སྐད་ཟེར་བར་སྒོམས་ཤིག ཀྱཻ་མ་འདུས་བྱས་འདི་ནི་མི་རྟག་མྱུར་དུ་འཇིག །ཕྱི་ཡི་དུས་བཞི་མི་རྟག་འགྱུར་ཞིང་འགྲོ། །རྒན་རིམ་དགྲ་གཉེན་ཤི་ཞིང་རྒུད་པ་དང་། །གཞོན་རིམ་དར་དང་ལོ་ཟླ་ཞག་གྲངས་འགྱུར། །ཚེ་འདི་རི་གཟར་ཆུ་འདྲ་མྱུར་འགྲོ་ཡང་། །བདག་ཉིད་ཤི་བ་མ་ཤེས་འགྲོ་བ་བླུན། །ད་ནི་མི་རྟག་ཤི་བ་སླེབ་ལ་ཁད། །ཤི་བ་འདི་ལ་བཟློག་ཐབས་ཅི་ཡང་མེད། །བཟློག་ཐབས་འདུག་གམ་ད་ལྟ་འདི་ལ་ལྟོས། །ད་ནི་ལོང་མེད་བླ་མའི་མོས་གུས་མཛོད། །ཅེས་གསུངས་པའི་སྒྲ་ཐོས་པ་ཙམ་གྱིས། བདག་གི་བསམ་པ་ལ།ཀྱེ་མ་འདི་ལྟ་བུའི་ཤི་བ་ལ་མ་ཐུག་པའི་སྔོན་ནས། ཆོས་ཤིག་བྱ་རྒྱུ་ཡིན་པར་འདུག་པ་ལ། དེ་སྔ་ཆོས་མ་བྱས་པ་ང་རེ་འགྱོད༑ ད་ནི་ཤི་རུང་གསོན་རུང་བླ་མ་དཀོན་མཆོག་མཁྱེན་ནོ། །བླ་མ་དཀོན་མཆོག་ལ་ཐུགས་རྗེ་ཡོད་ན། བདག་གཡང་ས་ཆེན་པོ་འདི་ལས་བསྒྲལ་ན་ཅི་མ་རུང་། ཕ་བླ་མ་དཀོན་མཆོག་མཁྱེན་སྙམ་པས་ཞེ་ཐག་པ་ནས། མོས་གུས་དྲག་པོ་བྱས་པ་ཙམ་གྱིས༑ བླ་མའི་ཐུགས་ཀ་ནས་འོད་ཟེར་གྱི་སྙིང་པོ་གཅིག བདག་གི་ཐུགས་ཀར་ཟུག་པ་དང་། རྩྭ་ཕོན་ཟད་པ་དང་དུས་མཚུངས་ཏེ། བདག་འོད་ཟེར་དེས་གཡེངས་ཏེ་བཏེག་ནས། བདག་བདེ་བ་ཅན་གྱི་ཞིང་དུ་སླེབས་ཏེ་བྱུང་བ་དང་། ཡང་བདག་གི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས་ནས། ཁམས་གསུམ་སེམས་ཅན་ཐམས་ཅད་གཅིག་ཀྱང་མ་ལུས་པ། བདེ་བ་ཅན་དུ་དྲངས་པར་བསམ་ཞིང་། སེམས་ཅན་ཐམས་ཅད་ལ་སྙིང་རྗེ་དྲག་ཏུ་བསྒོམ་པར་བྱའོ། །
དེ་ལྟར་འཆི་བ་མི་རྟག་པ་དེ་ལྟ་བུ་བསམ་ཞིང་། བླ་མས་ཀྱང་འཆི་བ་མི་རྟག་པའི་རྒྱུ་མཚན་ཞིབ་ཏུ་རྒྱས་པར་བཤད་ལ། སྐྱོ་བ་བསྐྱེད་པར་བྱའོ། །མདོར་བསྡུས་ན། མདོ་ལས།
འདུས་བྱས་རྟག་པར་གྱུར་པ་ཡི། །
གནས་ནི་རྙེད་པར་མི་འགྱུར་བས། །
འདུས་བྱས་ཐམས་ཅད་མི་རྟག་གིས། །
མྱ་ངན་མ་བྱེད་ཀུན་དགའ་བོ། །
ཞེས་པ་དང་། ལང་ཀར་གཤེགས་པ་ལས། རི་གཟར་ཆུ་འབབ་མགྱོགས་པ་དང་། །མི་ཡི་ཚེ་ཡང་དེ་དང་འདྲ། །ཞེས་པ་དང་། ཐེགས་ཆེན་རྣལ་འབྱོར་ལས།
གང་དུ་ཕྱིན་ཡང་མི་འཆིའི་ས་ཕྱོགས་ནི། །རི་བོའི་རྩེ་ན་མེད་དེ་རྒྱ་མཚོའི་གཏིང་ནའང་མེད། །འཇིམ་པའི་བུམ་པ་བཞིན་དུ་འཇིག་པ་ཅན། །གཡར་པོ་འདྲ་སྟེ་འདི་ལ་ཐེར་ཟུག་མེད། །ཅེས་པ་དང་། ཆེད་དུ་བརྗོད་པ་ལས། ཁ་ཅིག་མངལ་དུ་འཆི་བ་མཐོང་། །ཁ་ཅིག་བཙས་པའི་སར་འཆི་ཞིང་༑ ༑དེ་བཞིན་ཁ་ཅིག་གོགས་ཙམ་ནས། །ལ་ལ་རྒས་དང་ལ་ལ་གཞོན། །ལ་ལ་དར་ལ་བབས་པའི་ཚེ། །དེ་དག་རིམ་གྱིས་འགྲོ་འགྱུར་ལ། །དེ་ལ་མི་འདི་གཞོན་ཞེས་ནས། །གསོན་པའི་གདེང་བྲོད་སུ་ཞིག་འཆང་། །ཞེས་པ་དང་། ཡང་མདོ་ལས། གསོད་སར་ཁྲིད་པའི་བཙོན་བཞིན་དུ། །གོམ་རེ་སྤོ་ཞིང་འཆི་ལ་ཉེ། །ཞེས་པ་དང་། སློབ་དཔོན་ཀླུ་སྒྲུབ་ཀྱི་ཞལ་ནས། འཆི་བའི་རྐྱེན་མང་འཚོ་བའི་རྐྱེན་ནི་ཉུང་། །འཚོ་རྐྱེན་ཉིད་ཀྱང་འཆི་བའི་རྐྱེན་དུ་འགྱུར། །དེས་ན་རྟག་ཏུ་ཆོས་ལ་འབད་པར་བྱ། །ཞེས་པ་དང་། མདོ་རིན་པོ་ཆེའི་ཏོག་ལས། གྲོགས་དག་ཚེ་འདི་མི་རྟག་སྟེ། །རི་གཟར་ཆུ་དྲག་ལྟར་མགྱོགས་ན། །བྱིས་པའི་སྐྱེ་བོས་མ་རྟོགས་པས། །མི་མཁས་འདོད་པའི་དྲེགས་པས་མྱོས། །ཞེས་པ་དང་། མདོ་ལས།
འཆི་བདག་བདུད་ནི་སོ་བྱ་ཉ་སྡོད་འདྲ། །
སྐྱེ་རྒ་ན་འཆི་རང་འཐག་རི་མོ་འདྲ། །
འཇིག་རྟེན་འདི་ནས་ཆེ་ཆུང་དབུལ་ཕྱུག་ཀུན། །
འཆི་བདག་ལག་ཏུ་མི་འགྲོ་གཅིག་ཀྱང་མེད། །
ཅེས་པ་དང་། ཡང་ཐེག་ཆེན་རྣལ་འབྱོར་ལས། སྔ་མ་ཤི་བའི་རྒན་རབས་ཀུན་གྱིས་ཀྱང་། །རྟག་ཏུ་རེ་ནས་བུ་དང་ནོར་བསོགས་ཀྱང་། །བུ་ནོར་ཕྱི་ལུས་བདག་ལ་ཕན་པ་ཉུང་། །ཞེས་གསུངས་ཏེ། དེ་ལྟར་དུ་མི་རྟག་ཅིང་སྐད་ཅིག་ཀྱང་མི་སྡོད་པར་འགྲོ་བས། ལེ་ལོར་སྡོད་པའི་ལོང་མེད་དོ། །ཞེས་མདོ་རྒྱུད་རྣམས་ནས་ལུང་མང་དུ་དྲངས་ལ་སྐྱོ་བ་བསྐྱེད་པར་བྱའོ། །དེ་ལྟ་བུའི་འཆི་བ་མི་རྟག་པའི་ཉེས་པ་བསྒོམ་པ་ཉམས་སུ་བླངས་ན། འཇིག་རྟེན་གྱི་བྱ་བྱེད་ཐམས་ཅད་མི་རྟག་པར་གོ་ནས་ལྷག་པར་རང་རྒྱུད་ཞི་སྟེ། ཆོས་ལ་བརྩོན་པ་ལ་སོགས་པའི་ཉམས་འབྱུང་ངོ་། །མི་རྟག་པ་བསྒོམས་ཀྱང་། ཚེ་འདིའི་འདོད་པ་ཆེར་སོང་ནས། དབེན་པར་མི་ཆགས་ན་ཉམས་མ་སྐྱེས་ཀྱི་བར་དུ་བསྒོམ་པར་བྱའོ། །
འདི་ནི་ཆོས་ཐམས་ཅད་ཀྱི་བཅུད་ཡིན་ཏེ། འདི་ལ་བོགས་མ་ཐོན་ན། བསྒོམ་ཉམས་སྐྱེ་བར་མི་འགྱུར་བས། འདི་ལ་བརྩོན་པ་གལ་ཆེའོ། །དབང་པོ་རབ་འབྲིང་ཐ་མ་གང་ཡང་འདིས་གྲོལ་བར་འགྱུར་བས། འདི་ལ་འབད་པ་གལ་ཆེ་སྟེ། འཆི་བ་མི་དྲན་པའི་སེམས་ཅན་མཐོང་བའི་ཚེ། མཆི་མ་ཕྲོམ་ཕྲོམ་པའི་སྙིང་རྗེ་མ་བྱུང་གི་བར་དུ་སྒོམས་ཤིག འདི་ལ་ཞག་གསུམ་བསྒོམ་པར་བྱས་ཤིག དེ་ལྟར་བསྒོམས་པས། གནས་སྐབས་སུ་བདེ་བ་ཕུན་སུམ་ཚོགས་པ་ཐོབ་པ་དང་། མཐར་ཐུག་སངས་རྒྱས་སོ༑ ༑ཉམས་སུ་ལོངས་ཤིག བར་དོ་དྲུག་གི་ཉམས་ཁྲིད་དགོངས་པ་རང་གྲོལ་ལས། འཆི་བ་མི་རྟག་པ་བསྒོམ་པ་སྟེ། ཆོས་ཐུན་གསུམ་པའོ། །དེ་གསུམ་ནི་རང་རྒྱུད་འདུལ་བར་བྱེད་པའི་སྔོན་འགྲོ་སྟེ། ཐོག་མར་འདི་གསུམ་ལ་ནན་ཆགས་བྱེད་པ་ནི་ཤིན་ཏུ་ནས་ཀྱང་གལ་ཆེའོ། །འདི་རྣམས་ལ་རྐང་མ་ཚུགས་ན། ཆོས་གཞན་ཐམས་ཅད་འདྲེད་ནས་འགྲོ་བར་འདུག་པས། དེ་རྣམས་ཀྱིས་རྒྱུད་སྐྱོ་ལྷང་གིས་སྐྱེས་བུའི་སྙིང་ལ་མདའ་ཟུག་པ་ལྟར། དུས་རྒྱུན་དུ་མི་རྟག་པ་སྐྱོ་ལྷང་ངེ་བ་ཞིག་མ་བྱུང་བར་དུ་བསྒོམ་པར་བྱའོ༑ ༑ས་མ་ཡཱ། ཉམས་སུ་ལོངས་ཤིག སྔོན་འགྲོ་རང་རྒྱུད་འདུལ་བྱེད་ཅེས་བྱ་བ། འཁོར་བ་མ་སྟོང་གི་བར་དུ་མ་རྫོགས་སོ། །བར་དོ་དྲུག་གི་ཉམས་ཁྲིད། དགོངས་པ་རང་གྲོལ་གྱི་སྔོན་འགྲོ་རང་རྒྱུད་འདུལ་བྱེད་འདི་ཉིད། གཏེར་སྟོན་ཀརྨ་གླིང་པའི་སྲས་ཀྱི་ཐུ་བོ། ཆོས་རྗེ་གླིང་པའི་ཕྱག་སྲོལ་ཞལ་གདམས་རྣམས། གུ་རུ་ཉི་ཟླ་འོད་ཟེར་གྱིས་ཡི་གེར་བཀོད་པ་འདིས། སངས་རྒྱས་ཀྱི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག །དགེའོ། །དགེའོ།། དགེའོ།། །།
༄༅། །བར་དོའི་ངོ་སྤྲོད་ཐོས་གྲོལ་ཆེན་མོ་བཞུགས།
ཟབ་ཆོས་ཞི་ཁྲོ་དགོངས་པ་རང་གྲོལ་ལས། ཆོས་ཉིད་བར་དོའི་གསལ་འདེབས་ཐོས་གྲོལ་ཆེན་མོ་བཞུགས། ཆོས་སྐུ་སྣང་བ་མཐའ་ཡས་འོད་དཔག་མེད༔ ལོངས་སྐྱོད་རྫོགས་སྐུ་པདྨ་ཞི་ཁྲོའི་ལྷ༔ པདྨ་མ་འབྱུང་གནས་སྤྲུལ་སྐུ་འགྲོ་བའི་མགོན༔ སྐུ་གསུམ་བླ་མ་རྣམས་ལ་ཕྱག་འཚལ་ལོ༔ རྣལ་འབྱོར་འབྲིང་རྣམས་བར་དོར་གྲོལ་བའི་ཐབས༔ ཐོས་གྲོལ་ཆེན་མོ་འདི་ལ་དོན་གསུམ་སྟེ༔ སྔོན་འགྲོ་དངོས་གཞི་རྗེས་དང་གསུམ་ཡིན་ནོ༔ དང་པོ་སྔོན་འགྲོ་ལུས་ཅན་གྲོལ་བ་ཡི༔ ཁྲིད་ཀྱི་རིམ་པ་ཐོག་མར་ཉམས་སུ་ལོངས༔ དབང་པོ་རབ་རྣམས་ཁྲིད་ཀྱིས་ངེས་པར་གྲོལ༔ དེ་མ་གྲོལ་ན་འཆི་ཁའི་བར་དོ་ལ༔ འཕོ་བ་དྲན་པ་རང་གྲོལ་ཉམས་སུ་ལོངས༔ དེས་ནི་རྣལ་འབྱོར་འབྲིང་རྣམས་ངེས་པར་གྲོལ༔ དེས་མ་གྲོལ་ན་ཆོས་ཉིད་བར་དོ་ལ༔ ཐོས་གྲོལ་ཆེན་མོའི་འདི་ལ་ནན་ཏན་བྱོས༔ དེ་ལ་དང་པོ་རྣལ་འབྱོར་བས་འཆི་བ་བརྟག་པ་རྣམས་འཆི་ལྟས་མཚན་མ་རང་གྲོལ་ལྟར་བརྟག་པར་བྱའོ༔
དེས་ན་ངེས་པར་འཆི་བའི་རྟགས་ཚང་བའི་ཚེ༔ འཕོ་བ་དྲན་པ་རང་གྲོལ་གདབ་པར་བྱའོ༔ དེས་འཕོ་བ་ཐེབས་ན་ནི་ཐོས་གྲོལ་བཀླག་མི་དགོས༔ གལ་ཏེ་འཕོ་བ་མ་ཐེབས་ན་ཐོས་གྲོལ་འདི་རོའི་རྩར་སྒྲ་དག་ལ་གསལ་བར་བཀླག་པར་བྱའོ༔ རོ་མེད་ན་ཚེ་འདས་ཀྱི་མལ་སའམ༔ འདུག་སར་བསྡད་ལ་བདེན་པའི་སྟོབས་བརྗོད་དེ༔ རྣམ་ཤེས་བཀུག་ལ་མདུན་དུ་ཉན་པར་དམིགས་ཤིང་བཀླག་པར་བྱའོ༔ དེའི་དུས་སུ་ཉེ་དུ་དང་སེམས་ལ་བརྩེ་བའི་མཛའ་བཤེས་ཚོས་ངུ་སྐད་དང་༔ སྨྲེ་དངགས་ཡེ་ནས་འདོན་དུ་མི་རུང་བས་དམ་བསྒྲག་གོ༔ རོ་ཡོད་ན་ཕྱི་དབུགས་ཆད་ནང་དབུགས་མ་ཆད་པའི་མཚམས་སུ༔ བླ་མའམ༔ མཆེད་གྲོགས་སམ༔ དད་པ་ཐོབ་པ་ཡིད་མཐུན་པའི་གྲོགས་མཆེད་ལ་སོགས་པས་རྣ་བར་མཆུས་མ་རེག་པ་ཙམ་གཏད་ལ༔ ཐོས་གྲོལ་ཆེན་མོ་འདི་བཀླགས་པར་བྱའོ༔
དེ་ལ་ཐོས་གྲོལ་དངོས་བཤད་པ་ནི༔ དཀོན་མཆོག་གསུམ་ལ་མཆོད་པ་འབྱོར་ན་རྒྱ་ཆེན་པོ་ཕུལ༔ མ་འབྱོར་ན་དམིགས་པས་རྟེན་གང་འབྱོར་བཤམས་ལ༔ ཡིད་ཀྱིས་དཔག་ཏུ་མེད་པ་སྤྲུལ་ལ་མཆོད༔ དེ་ནས་སངས་རྒྱས་དང་བྱང་ཆུབ་སེམས་དཔའ་རྣམས་ར་མདའ་སྤྲན་པའི་སྨོན་ལམ་དེ་ལན་བདུན་ནམ་གསུམ་འདོན༔ དེ་ནས་བར་དོའི་འཇིགས་སྐྱོབ་མའི་སྨོན་ལམ་དང་༔ བར་དོ་འཕྲང་སྒྲོལ་གྱི་སྨོན་ལམ་དང་༔ བར་དོའི་རྩ་ཚིག་རྣམས་དག་པར་དབྱངས་དང་བཅས་ཏེ་གདབ་ལ༔
དེ་ནས་ཐོས་གྲོལ་ཆེན་མོ་འདི་ལན་བདུན་ནམ་གསུམ་སོགས་སྐབས་དང་སྦྱར་ལ་བཀླག་པ་ནི༔ འཆི་ཁ་བར་དོ་ལ་འོད་གསལ་ངོ་སྤྲོད་པ་དང་༔ ཆོས་ཉིད་བར་དོ་ལ་ངོ་སྤྲོད་གསལ་འདེབས་ཆེན་མོ་གདབ་པ་དང་༔ སྲིད་པ་བར་དོ་ལ་མངལ་སྒོ་དགག་གདམ་བསྟན་པ་དང་གསུམ་མོ༔ དང་པོ་འཆི་ཁ་བར་དོར་འོད་གསལ་ངོ་སྤྲོད་པ་ནི༔
འདིར་གང་ཟག་གོ་བ་བཟང་ཡང་ངོ་མ་འཕྲོད་པ་དང་༔ འཕྲོད་ཀྱང་གོམས་འདྲིས་ཆུང་བ་རྣམས་དང་༔ སོ་སོའི་སྐྱེ་བོ་ཉམས་ཁྲིད་ཞུ་མྱོང་བའི་རིགས་ཐམས་ཅད་ལ་འདི་གདབ་པས༔ གཞིའི་འོད་གསལ་ལ་ངོ་འཕྲོད་དེ་བར་དོ་མེད་པར་ཡར་གྱི་ཟང་ཐལ་དུ་ཆོས་སྐུ་སྐྱེ་བ་མེད་པ་ཐོབ་བོ༔ གདབ་ལུགས་ནི༔ རང་གི་ཁྲིད་ཞུས་པའི་རྩ་བའི་བླ་མ་འཛོམས་ན་མཆོག་ཡིན་ནོ༔
དེ་མ་འཛོམས་ན་མཆེད་གྲོགས་དམ་ཚིག་གཅིག་པའམ། དེ་ཡང་མ་འཛོམས་ན་ཆོས་བརྒྱུད་གཅིག་པའི་བཤེས་གཉེན་དམ་པའམ༔ དེ་རྣམས་གང་ཡང་མ་འཛོམས་ན༔ཡི་གེ་འདི་སྒྲ་དག་ལ་ཚིག་གསལ་བ་འདོན་ཤེས་པ་གཅིག་གིས་ཚར་མང་དུ་ཀློག་གོ༔ དེས་བླ་མའི་ངོ་སྤྲད་པའི་དོན་དྲན་ནས་དེ་མ་ཐག་ཏུ་གཞིའི་འོད་གསལ་ངོ་འཕྲོད་དེ་གྲོལ་བར་ཐེ་ཚོམ་མེད་དོ༔ གདབ་པའི་དུས་ནི་ཕྱི་དབུགས་ཆད་ནས༔ རླུང་ཡེ་ཤེས་ཀྱི་དྷུ་ཏིར་ཐིམ་པ་དང་༔ ཤེས་པ་འོད་གསལ་སྤྲོས་བྲལ་དུ་ལྷག་གིས་འཆར་རོ༔ དེ་ནས་རླུང་ལོག་སྟེ་རྩ་གཡས་གཡོན་དུ་བྲོས་ནས་བར་དོའི་སྣང་བ་ལམ་གྱིས་འཆར་བས་རྩ་གཡས་གཡོན་དུ་མ་ཤོར་བའི་བར་དེར་གདབ་པའོ༔ ཡུན་ནི་ཕྱི་དབུགས་ཆད་ནང་དབུགས་གནས་ཀྱི་བར་དེར་ཟན་གཅིག་ཟ་ཡུན་ཙམ་ཞིག་ཡིན་ནོ༔ གདབ་ལུགས་ནི༔དབུགས་ཆད་ལ་ཁད་པའི་དུས་ནས་འཕོ་བ་ཐེབས་ན་རབ༔ མ་ཐེབས་ན་འདི་སྐད་བཤད་དོ༔ ཀྱེ་རིགས་ཀྱི་བུ་ཆེ་གེ་མོ་ཁྱོད་ད་ནི་ལམ་བཙལ་བའི་དུས་ལ་བབས་པར་འདུག་པས༔ ཁྱེད་རང་དབུགས་ཆད་མ་ཁད་དུ་བར་དོ་དང་པོའི་འོད་གསལ་ཞེས་བྱ་བ༔སྔར་བླ་མས་ངོ་སྤྲད་པའི་དོན་དེ་ཕྱི་དབུགས་ཆད་པ་དང་༔ ཆོས་ཉིད་ནམ་མཁའ་ལྟར་སྟོང་རྗེན་ནེ་བ༔ གསལ་སྟོང་མཐའ་དབུས་མེད་པའི་རིག་པ་དྲི་མེད་རྗེན་པ་ཞིག་འཆར་ནས་འོང་ངོ་༔ དེའི་དུས་སུ་ཁྱོད་རང་གིས་ངོ་ཤེས་པར་གྱིས་ལ་དེའི་ངང་ལ་ཞོག་ཅིག༔ ངས་ཀྱང་དེའི་དུས་སུ་ངོ་སྤྲོད་དོ༔ ཞེས་ཕྱི་དབུགས་མ་ཆད་པའི་གོང་ནས་རྣ་བར་ལན་མང་དུ་བཤད་ལ་ཡིད་ལ་འཇོག་ཏུ་བཅུག་གོ༔ དེ་ནས་ཕྱི་དབུགས་ཆད་པའི་གྲབས་འདུག་ན༔ གློ་གཡས་པ་ས་ལ་ཕབས་ནས་སེངྒེའི་འདུག་སྟངས་དང་བཅས་ཏེ༔ རྩ་རྦ་རླབས་བཙིར་བ་ཡིན་ཏེ༔ གཉིད་ལོག་རྩ་གཉིས་འཕར་འཕྲོ་ཆད་ནས་དྲག་ཏུ་མནན་ནོ༔ དེ་ནས་རླུང་དྷུ་ཏིར་ཚུད་ནས་ཕྱིར་ལོག་མི་ཤེས་ཏེ༔ ཚངས་བུག་གི་ལམ་དུ་ཐོན་ངེས་སོ༔ ངོ་སྤྲོད་ཀྱང་དེའི་དུས་སུ་གདབ་བོ༔ དེའི་དུས་བར་དོ་དང་པོ་ཆོས་ཉིད་འོད་གསལ་ཞེས་ཀྱང་བྱ༔ ཆོས་སྐུའི་དགོངས་པ་ཕྱིན་ཅི་མ་ལོག་པ་ཅིག་འགྲོ་བ་ཀུན་གྱི་རྒྱུད་ལ་འཆར་ཏེ༔ དེ་ཡང་ཕྱི་དབུགས་ཆད༔ ནང་དབུགས་མ་ཆད་པའི་བར་དེར་རླུང་ཨ་ཝ་དྷུ་ཏིར་ཐིམ་པའི་དུས་ཡིན་ཏེ༔ དེ་ལ་ཕལ་བས་ནི་རྣམ་ཤེས་བརྒྱལ་ཟེར་རོ༔ ཡུན་ནི་ངེས་པ་མེད་དེ༔ རྟེན་བཟང་ངན་དང་༔ རྩ་རླུང་གི་རིམ་པ་ཡིན་ཏེ༔ ཉམས་ལེན་དུམ་རེ་ཡོད་པ་དང་༔ ཞི་གནས་བརྟན་པོ་ཡོད་པ་དང་༔ རྩ་བཟང་བའི་རིགས་རྣམས་ནི་ཡུན་རིང་དུ་གནས་པ་ཡང་ཡོད་དོ༔ དེ་ལ་ནི་ངོ་སྤྲོད་འདི་ནན་ཏན་བསྐྱར་རོ༔ དབང་པོའི་བུ་གར་ཆུ་སེར་མ་ཐོན་གྱི་བར་དུ་བསྐྱར་ལ་གདབ་བོ༔
སྡིག་པོ་ཆེ་དང་རྩ་ངན་པའི་རིགས་ལ་ནི༔ ཡུད་ཙམ་རེ་སེ་གོལ་རེའི་ཡུན་ལས་མི་གནས་པ་འང་ཡོད་དོ༔ ལ་ལ་ཟན་ཟ་ཡུན་ཙམ་ལས་མི་གནས་པ་ཡང་ཡོད་དེ༔ མདོ་རྒྱུད་ཕལ་ཆེར་ལས་ཞག་ཕྱེད་དང་བཞིར་བརྒྱལ་གསུངས་པས་ཕལ་ཆེར་ཞག་ཕྱེད་དང་བཞིར་གནས་པས་འོད་གསལ་ངོ་སྤྲོད་འདི་ལ་ནན་ཏན་བྱའོ༔ གདབ་ལུགས་ནི་རང་གི་ཐུབ་ན་རང་གིས་གོང་ནས་འཕེན་པ་གཏང་ངོ་༔ རང་གིས་མ་ཐུབ་ན་བླ་མའམ༔ སློབ་མ་འམ༔ མཆེད་གྲོགས་བློ་སེམས་འདྲེས་པ་གཅིག་རྩར་བཞག་སྟེ༔ ད་ནི་ས་ཆུར་ཐིམ་པའི་རྟགས་གདབ་པོ༔ ཞེས་རྣམས་རིམ་པ་ལྟར་གསལ་གདབ་ལ༔ རྟགས་རྣམས་རིམ་པར་རྫོགས་ལ་ཁད་པ་དེར༔ སེམས་བསྐྱེད་འདི་ལྟར་ཕོག་པར་བྱའོ༔ ཀྱེ་རིགས་ཀྱི་བུ་ཞེས་པའམ། བླ་མ་ཡིན་ན༔ དྲུང་པ་ལགས༔ ཐུགས་བསྐྱེད་མ་ཡེངས་པར་མཛད་འཚལ༔ ཞེས་སྙན་དུ་སྐད་ཆུང་ངུས་ཞུ༔ མཆེད་གྲོགས་དང་གཞན་མའི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ༔ ད་ནི་འཆི་བ་ཞེས ་བྱ་བ་དེ་འོངས་ནས་འདུག་པས་ཁྱོད་རང་སེམས་བསྐྱེད་འདི་ལྟར་དུ་མཛོད་ཅིག༔ ཀྱེ་མ་བདག་ནི་འཆི་བའི་དུས་ལ་བབས་ནས་འདུག་གི༔ ད་རེས་འཆི་བ་འདི་ལ་བརྟེན་ནས་བྱམས་སྙིང་རྗེ་བྱང་ཆུབ་ཀྱི་སེམས་འབའ་ཞིག་གིས་ཐུགས་བསྐྱེད་པ་སྟེ༔ ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ༔ སྙམ་དུ་སེམས་བསྐྱེད་པ་དང་༔ ཁྱད་པར་དུ་ད་རེས་སེམས་ཅན་ཐམས་ཅད་ཀྱི་དོན་དུ་འཆི་བ་འོད་གསལ་ཆོས་སྐུར་ངོ་ཤེས་པར་བྱ་སྟེ༔ དེའི་ངང་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་སེམས་ཅན་ཐམས་ཅད་ཀྱི་དོན་བྱའོ༔
དེ་མ་ཐོབ་ཀྱང་བར་དོ་ལ་བར་དོར་ངོ་ཤེས་པར་བྱས་ལ༔ བར་དོ་ཟུང་འཇུག་ཕྱག་རྒྱ་ཆེན་པོའི་སྐུ་མངོན་དུ་བྱས་ནས༔ གང་ལ་གང་འདུལ་གྱི་སྣང་བས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་བྱའོ་སྙམ་པའི་སེམས་བསྐྱེད་ཀྱི་འདུན་པ་དང་མ་བྲལ་བར་ཁྱེད་རང་སྔར་གང་གོམས་པའི་གདམ་ངག་དེའི་ཉམས་ལེན་དྲན་པར་མཛོད་ཅིག༔ ཅེས་རྣ་བར་མཆུ་གཏད་ལ་ཚིག་གསལ་བར་བཤད་དེ༔ སྐད་ཅིག་ཀྱང་ཡེངས་སུ་མི་འཇུག་པར་ཉམས་ལེན་གསལ་གདབ་བོ༔ དེ་ནས་ཕྱི་དབུགས་ཆད་ཚར་བ་དང་༔ རྩ་གཉིད་ལོག་དྲག་ཏུ་མནན་ལ་ཚིག་གི་གསལ་འདི་སྐད་གདབ་བོ༔ བླ་མའམ་རང་ལས་ཆེ་བའི་བཤེས་གཉེན་པ་ཡིན་ན༔ དྲུང་པ་ལགས་རང་རེ་ལ་ད་ལྟ་གཞིའི་འོད་གསལ་འཆར་ནས་ཡོད་དེ༔ ངོ་ཤེས་པར་གྱིས་ཤིག༔ ཉམས་ལེན་གྱི་ཐོག་ཏུ་འཇོག་པར་མཛོད་ཅིག༔ ཞེས་ཞུའོ༔ གཞན་ཐམས་ཅད་ལ་འདི་ལྟར་ངོ་སྤྲོད་དོ༔ ཀྱེ་རིགས་ཀྱི་བུ་ཆེ་གེ་མོ་ཁྱོད་ཉོན་ཅིག༔ ཁྱོད་ལ་ད་ལྟ་ཆོས་ཉིད་དག་པའི་འོད་གསལ་ཤར་ནས་ཡོད་དོ༔ ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་ཁྱོད་རང་གི་ད་ལྟའི་ཤེས་རིག་གི་ངོ་བོ་སང་ངེ་བ་འདི་དངོས་པོ་དང་མཚན་མ་ཁ་དོག་ཅིའི་ངོ་བོར་མ་གྲུབ་པར་སྟོང་སང་ངེ་བ་འདུག་པ་འདི་ཀ་ཆོས་ཉིད་ཀུན་ཏུ་བཟང་མོ་ཡིན་ནོ༔ ཁྱོད་རང་གི་ཤེས་རིག་སྟོང་རྡོ་ཙམ་ནས་སྟོང་པ་ཕྱལ་ཆད་དུ་མ་སོང་བར་རང་གི་ཤེས་རིག་མ་འགགས་པར་སལ་ལེ་སང་ངེ་ཝ་ལེ་བ༔ འདི་ཀ་རིག་པ་སངས་རྒྱས་ཀུན་ཏུ་བཟང་པོ་ཡིན་ནོ༔
རང་གི་རིག་པ་དངོས་པ་ཅིར་ཡང་མ་གྲུབ་པའི་ངོ་བོ་སྟོང་པ་དང་རང་གི་ཤེས་རིག་ཝ་ལེར་གསལ་བར་འདུག་པ་འདི་གཉིས་དབྱེར་མི་ཕྱེད་པ་འདུག་པ་འདི་ཀ་སངས་རྒྱས་ཆོས་ཀྱི་སྐུ་ཡིན་ནོ༔ རང་གི་རིག་པ་གསལ་སྟོང་དབྱེར་མེད་འོད་ཀྱི་ཕུང་པོ་ཆེན་པོར་བཞུགས་པ་འདི་ལ་སྐྱེ་འཆི་མེད་པས་སངས་རྒྱས་འོད་མི་འགྱུར་བ་འདི་ཀ་ཡིན་ནོ༔ དེ་ངོ་ཤེས་པས་ཆོག་གོ༔ རང་གི་ཤེས་རིག་གི་ངོ་བོ་སང་ངེ་བ་འདི་སངས་རྒྱས་སུ་ངོ་ཤེས་ནས་རང་གི་རིག་པ་ལ་རང་གི་ལྟ་བ་དེ༔ སངས་རྒྱས་ཀྱི་དགོངས་པ་ལ་འཇོག་པ་ཡིན་ནོ༔ ཅེས་ལན་གསུམ་མམ༔ བདུན་གྱི་བར་དུ་སྒྲ་དག་ལ་གསལ་བར་བརྗོད་དོ༔ དེས་དང་པོ་སྔར་བླ་མས་ངོ་སྤྲད་པ་དྲན༔ གཉིས་པས་རང་རིག་རྗེན་པ་འོད་གསལ་དུ་ངོ་འཕྲོད༔ གསུམ་པས་རང་ངོ་ཤེས་ནས་ཆོས་སྐུ་འདུ་འབྲལ་མེད་པར་གྱུར་ཏེ་གྲོལ་བར་ངེས་སོ༔ དེས་འོད་གསལ་དང་པོ་ལ་ངོ་འཕྲོད་དེ་གྲོལ་ལོ༔ ཡང་གལ་ཏེ་འོད་གསལ་དང་པོ་ལ་ངོས་མ་ཟིན་དོགས་ན༔ ཡང་འོད་གསལ་གཉིས་པ་ཞེས་བྱ་བ་འཆར་ཏེ༔ དེ་ཡང་དུས་ནི་ཕྱི་དབུགས་ཆད་ནས་ཟན་གཅིག་ཟ་ཡུན་ལྷག་ཙམ་སོང་ནས་འོང་ངོ་༔ ལས་བཟང་ངན་གྱིས་རྩ་གཡས་གཡོན་གང་རུང་གཅིག་ཏུ་རླུང་ཤོར་ནས༔ སྒོ་གང་རུང་ཞིག་ནས་ཐོན་ཏེ་ཤེས་པ་གསལ་ལམ་གྱིས་འོང་༔ དེ་ཡང་ཟན་གཅིག་ཟ་ཡུན་ཟེར་ཡང་རྩ་བཟང་ངན་དང་༔ ཉམས་ལེན་ཡོད་མེད་དང་བསྟུན་ནོ༔ དེའི་ཚེ་རྣམ་ཤེས་ཕྱིར་ཐོན་པ་དང་ཤི་བ་ཡིན་ནམ་མ་ཤི་བ་ཡིན་ནམ་སྙམ་དུ་ངོ་མི་ཤེས༔ ཉེ་དུའི་འབྲེལ་བ་སྔར་བཞིན་དུ་མཐོང་ནས་འོང་༔ ངུ་འབོད་ཀྱང་ཐོས༔ ལས་ཀྱི་རླུང་དང་འཁྲུལ་སྣང་དྲག་པོ་ཡང་མ་ཤར༔ གཤིན་རྗེའི་འཇིགས་སྐྲག་ཀྱང་མ་སླེབ་པའི་བར་དེར༔ ཡང་གདམ་ངག་གདབ་སྟེ༔ དེ་ལ་རྫོགས་རིམ་པ་དང་༔ བསྐྱེད་རིམ་གཉིས་སོ༔ རྫོགས་རིམ་པ་ཡིན་ན་མིང་ནས་ལན་གསུམ་འབོད་ལ༔ གོང་གི་འོད་གསལ་ངོ་སྤྲོད་དེ་ཀ་བསྐྱར་ལ་གདབ་བོ༔ བསྐྱེད་རིམ་པ་ཡིན་ན་ཁོ་རང་གི་ལྷ་གང་ཡིན་དེའི་སྒོམ་ཁོག་དང་མངོན་རྟོགས་བཀླགས་ཏེ༔ ཀྱེ་རིགས་ཀྱི་བུ༔ ཁྱེད་རང་གི་ཡི་དམ་ནི་སྒོམས་ཤིག༔ མ་ཡེངས་ཤིག༔ འདུན་པ་དྲག་པོ་ཡི་དམ་ལ་གཏོད་ཅིག༔ སྣང་ལ་རང་བཞིན་མེད་པ་ཆུ་ནང་གི་ཟླ་བ་ལྟར་སྒོམས་ཤིག༔ གདོས་བཅོས་མ་སུ་སྒོམས་ཤིག༔ ཅེས་གསལ་གདབ་བོ༔ སྐྱེ་བོ་ཐ་མལ་བ་ཡིན་ན༔ ཇོ་བོ་ཐུགས་རྗེ་ཆེན་པོ་སྒོམས་ཤིག༔ ཅེས་ངོ་སྤྲོད་དོ༔ དེ་ལྟར་ངོ་སྤྲོད་པས་བར་དོ་ངོས་མ་ཟིན་ངེས་པ་རྣམས་ཀྱང་ཟིན་པར་ཐེ་ཚོམ་མེད་དོ༔ དེ་ཡང་གསོན་པོའི་དུས་སུ་བླ་མའི་ངོ་སྤྲད་ཀྱང་གོམས་འདྲིས་ཆུང་ན་བར་དོ་རང་གིས་གསལ་མི་ཐུབ་པས༔ བླ་མའམ་མཆེད་གྲོགས་ཀྱིས་ངེས་པར་གསལ་གདབ་དགོས་སོ༔ ཡང་གོམས་འདྲིས་ཡོད་ཀྱང་འཆི་ཁར་ནད་གཅོད་དྲག་པོས་འཁྲུལ་ནས་དྲན་པ་མི་ཟིན་པའི་རིགས་ལ་གདམ་པ་འདི་ཅིས་ཀྱང་དགོས་སོ༔ སྔར་ལམ་གྱི་གོམས་འདྲིས་ཡོད་ཀྱང་སྡོམ་པ་ཤོར་བ་དང་རྩ་བའི་དམ་ཚིག་ཉམས་ནས་ངན་སོང་དུ་འགྲོ་བའི་རིགས་ལ་འདི་ཤིན་ཏུ་ནས་ཀྱང་དགོས་སོ༔ བར་དོ་དང་པོ་ལ་ཐེབས་ན་རབ༔ དེ་ལ་མ་ཐེབས་ན་བར་དོ་གཉིས་པ་ལ་གསལ་གདབ་པས་རིག་པ་སད་ནས་གྲོལ་བ་ཡིན༔ ཡང་བར་དོ་གཉིས་པ་ལ་དག་པའི་སྒྱུ་ལས་ཞེས་བྱ་བ་ཤི་བའམ་ཤི་ངོ་མ་ཤེས་པའི་ཤེས་པ་གསལ་ལམ་མེ་བ་གཅིག་འོང་༔ དེའི་དུས་སུ་དེར་གདམ་པ་དེ་ཐེབས་ནས་ཆོས་ཉིད་མ་བུ་འཕྲད་ནས་ལས་ཀྱིས་ཁ་བསྒྱུར་དུ་མེད་དེ༔ དཔེར་ན་ཉི་མའི་འོད་ཀྱིས་མུན་པ་བཅོམ་པ་བཞིན་དུ་ལམ་གྱི་འོད་གསལ་གྱིས་ལས་ཀྱི་ནུས་པ་བཅོམ་ནས་གྲོལ་བ་ཡིན་ནོ༔ དེ་ཡང་བར་དོ་གཉིས་པ་ཞེས་བྱ་བ་ནི་ཡིད་ཀྱི་ལུས་སུ་ལམ་གྱིས་འཆར་བ་ཡིན་ཏེ༔ ཤེས་པ་སྔར་བཞིན་དུ་མཐོང་ཡུལ་དུ་འཁོར་རོ༔ དེའི་དུས་སུ་གདམ་ངག་འདི་ཐེབས་ན་དོན་ཀུན་འགྲུབ་སྟེ༔ ད་རུང་ལས་ཀྱི་འཁྲུལ་སྣང་མ་ཤར་ནས་གང་དུ་ཡང་བསྒྱུར་དུ་བཏུབ་བོ༔ དེ་ལྟར་གཞིའི་འོད་གསལ་ལ་ངོ་མ་འཕྲོད་ཀྱང་༔ བར་དོ་གཉིས་པའི་འོད་གསལ་ལ་ངོ་འཕྲོད་དེ་གྲོལ་ལོ༔ དེས་ཀྱང་མ་གྲོལ་ན་དེ་ནས་བར་དོ་གསུམ་པ་ཡང་ཟེར༔ ཆོས་ཉིད་ཀྱི་བར་དོ་ཤར་ཏེ་བར་དོ་གསུམ་པ་ལས་ཀྱི་འཁྲུལ་སྣང་བྱ་བ་འཆར་དུ་འོང་བས༔ དེའི་དུས་སུ་ཆོས་ཉིད་བར་དོའི་ངོ་སྤྲོད་ཆེན་མོ་བཀླག་པ་གལ་ཆེ་སྟེ༔ སྟོབས་དང་ཕན་ཡོན་ཤིན་ཏུ་ཆེའོ༔ དེ་ཡང་རྩ་ན་ཉེ་དྲུང་གིས་ངུ་སྐད་དང་སྨྲེ་སྔགས་བཏོན༔ ཟས་སྐལ་བཅད༔ གོས་བཤུས༔ མལ་ས་ཕྱགས༔ རང་གིས་ཁོང་མཐོང་ཡང་ཁོང་རྣམས་ཀྱིས་རང་མ་མཐོང་༔ ཁོང་རྣམས་ཀྱིས་རང་ལ་བོས་པ་ཐོས་ཀྱང་རང་གི་བོས་པ་ཁོང་གིས་མ་ཐོས་པས་སྙིང་མི་དགའ་ཕྱད་དེ་འགྲོ༔ དེའི་དུས་སུ་སྒྲ་འོད་ཟེར་གསུམ་གྱི་སྣང་བ་ཤར་ནས་འཇིགས་སྐྲག་སྔངས་གསུམ་གྱིས་བརྒྱལ་ནས་འོང་བས་དེའི་དུས་སུ་ཆོས་ཉིད་བར་དོའི་ངོ་སྤྲོད་ཆེན་མོ་གདབ་པར་བྱ་སྟེ༔
ཚེ་འདས་ཀྱི་མིང་ནས་འབོད་ལ་སྒྲ་དག་ལ་གསལ་བར་འདི་སྐད་བཤད་དོ༔ ཀྱེ་རིགས་ཀྱི་བུ་མ་ཡེངས་པར་འདུན་པ་དྲག་པོས་ཉོན་ཅིག༔ བར་དོ་ནི་རྣམ་པ་དྲུག་ཡིན་ཏེ༔ གང་ཞེ་ན༔ རང་བཞིན་སྐྱེ་གནས་ཀྱི་བར་དོ་དང་༔ རྨི་ལམ་གྱི་བར་དོ་དང་༔ ཏིང་ངེ་འཛིན་བསམ་གཏན་གྱི་བར་དོ་དང་༔ འཆི་ཁའི་བར་དོ་དང་༔ ཆོས་ཉིད་ཀྱི་བར་དོ་དང་༔ ལུགས་འབྱུང་སྲིད་པའི་བར་དོ་དང་དྲུག་གོ༔ ཀྱེ་རིགས་ཀྱི་བུ་ཁྱོད་ལ་ནི་བར་དོ་གསུམ་འབྱུང་སྟེ༔ འཆི་ཁའི་བར་དོ་དང་༔ ཆོས་ཉིད་བར་དོ་དང་༔ སྲིད་པ་བར་དོ་དང་གསུམ་འཆར་བ་ལ༔ ཁར་སང་ཕན་ཆད་འཆི་ཁའི་བར་དོ་ལ་ཆོས་ཉིད་འོད་གསལ་ཤར་ཡང་ཁྱོད་ཀྱིས་ངོས་མ་ཟིན་པས༔ འདིར་འཁྱམས་དགོས་བྱུང་བ་ཡིན་ནོ༔ ད་ནི་ཁྱེད་ལ་ཆོས་ཉིད་ཀྱི་བར་དོ་དང་༔ སྲིད་པའི་བར་དོ་དང་གཉིས་འབྱུང་སྟེ༔ བདག་གིས་ངོ་སྤྲོད་པ་རྣམས་ཁྱེད་རང་མ་ཡེངས་པར་ངོས་ཟིན་པར་གྱིས་ཤིག༔ ཀྱེ་རིགས་ཀྱི་བུ་ད་ནི་འཆི་བ་ཞེས་བྱ་བ་དེ་སླེབས་པ་ཡིན་ནོ༔ འཇིག་རྟེན་འདི་ནས་ཕ་རོལ་ཏུ་འགྲོ་སྟེ༔
ཁྱོད་གཅིག་པུ་མ་ཡིན་ཏེ༔ ཀུན་ལ་འབྱུང་བས་ཚེ་འདི་ལ་ཆགས་པ་དང་ཞེན་པ་མ་བྱེད་ཅིག༔ ཆགས་པ་དང་ཞེན་པ་བྱས་ཅིང་སྡོད་དབང་ནི་མེད༔ ཁྱོད་རང་འཁོར་བར་འཁྱམ་པ་ལས་མི་འོང་༔ མ་ཆགས་ཤིག༔ མ་ཞེན་ཅིག༔ དཀོན་མཆོག་གསུམ་རྗེས་སུ་དྲན་པར་གྱིས་ཤིག༔ ཀྱེ་རིགས་ཀྱི་བུ༔ ཆོས་ཉིད་བར་དོའི་སྣང་བ་འཇིགས་སྐྲག་ཇི་ལྟར་ཤར་ནས་བྱུང་ཡང་༔ ཁྱོད་རང་ཚིག་འདི་མ་བརྗེད་པར་གྱིས་ལ་ཚིག་དོན་ཡིད་ལ་དྲན་བཞིན་དུ་སོངས་ཤིག༔ དེས་ངོ་འཕྲོད་པའི་གནད་ཡོད་དོ༔ ཀྱེ་མ་བདག་ལ་ཆོས་ཉིད་བར་དོ་འཆར་དུས་འདིར༔ ཀུན་ལ་སྔངས་སྐྲག་འཇིགས་སྣང་སྤངས་བྱས་ནས༔ གང་ཤར་རང་སྣང་རིག་པར་ངོ་ཤེས་འཇུག༔ བར་དོའི་སྣང་ཚུལ་ཡིན་པར་ཤེས་པར་བྱ༔ དོན་ཆེན་འགག་ལ་ཐུག་པའི་དུས་ཚོད་འདིར༔ རང་སྣང་ཞི་ཁྲོའི་ཚོགས་ལ་འཇིགས་མི་བྱ༔ དེ་སྐད་ངག་ནས་ལྷང་ལྷང་བརྗོད་ལ་དོན་ཡིད་ལ་དྲན་བཞིན་དུ་སོངས་ཤིག༔ དེས་འཇིགས་སྐྲག་གི་སྣང་བ་ཅི་ཤར་ཡང་རང་སྣང་དུ་ངེས་པར་ངོ་འཕྲོད་པའི་གནད་ཡོད་པ་མ་བརྗེད་ཅིག༔ ཀྱེ་རིགས་ཀྱི་བུ་ཁྱོད་ཀྱི་ལུས་དང་སེམས་བྲལ་བའི་དུས་སུ༔ ཆོས་ཉིད་དག་པའི་སྣང་བ་ཕྲ་ལ་དྭངས་པ༔ གསལ་ལ་འཚེར་བ༔ རང་བཞིན་བཀྲག་ལ་ཉམ་ང་བ༔ སོས་ཀའི་ཐང་ལ་སྨིག་རྒྱུ་བ་བཞིན་དུ་མེ་རེ་རེ་འཆར་དུ་འོང་ངོ་༔ དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔
དེ་ནི་ཁྱོད་རང་གི་ཆོས་ཉིད་ཀྱི་རང་མདངས་ཡིན་པས་ངོ་ཤེས་པར་གྱིས་ཤིག༔ འོད་ཀྱི་ནང་ནས་ཆོས་ཉིད་ཀྱི་རང་སྒྲ་དྲག་ལ་ལྡིར་ཆེ་བ༔ འབྲུག་སྟོང་དུས་གཅིག་ལ་ལྡིར་བ་ཙམ་དུ་ལྡི་རི་རི་འོང་ངོ་༔ དེ་ཡང་ཁྱོད་རང་གི་ཆོས་ཉིད་ཀྱི་རང་སྒྲ་ཡིན་པས་དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ ཁྱོད་ལ་བག་ཆགས་ཡིད་ཀྱི་ལུས་ཞེས་བྱ་བ་ཞིག་ཡོད་ཀྱི༔ གདོས་བཅོས་ཤ་ཁྲག་གི་ལུས་ནི་མེད་པས་སྒྲ་འོད་ཟེར་གསུམ་གང་བྱུང་ཡང་༔ ཁྱོད་ལ་གནོད་པ་མི་ཡོང་སྟེ༔ ཁྱོད་ལ་འཆི་རྒྱུ་མེད་དོ༔ ཁྱོད་རང་གི་རང་སྣང་དུ་ངོ་ཤེས་པས་ཀྱང་ཆོག་གོ༔ བར་དོ་ཡིན་པར་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་ད་ལྟ་རང་སྣང་དུ་ངོ་མ་ཤེས་ན༔ མི་ཡུལ་དུ་བསྒོམ་བསྒྲུབ་ཇི་ལྟར་བྱས་ཀྱང་ད་ལྟར་གྱི་གདམ་པ་འདི་དང་མ་འཕྲད་ན་འོད་ཀྱིས་འཇིགས་སོ༔ སྒྲས་སྔངས་སོ༔ ཟེར་གྱིས་སྐྲག་གོ༔ གདམ་པའི་གནད་འདི་མ་ཤེས་ན༔ སྒྲ་འོད་ཟེར་གསུམ་ངོ་མ་ཤེས་པས་འཁོར་བར་འཁྱམ་མོ༔ ཀྱེ་རིགས་ཀྱི་བུ་ཞག་ཕྱེད་དང་བཞིའི་བར་དུ་ཤེས་པ་བརྒྱལ་འགྲོ་སྟེ༔ བརྒྱལ་སངས་པ་དང་ང་ལ་ཅི་བྱུང་སྙམ་པའི་སྣང་བ་འབྱུང་བས་ཁྱོད་ཀྱིས་བར་དོ་ངོ་ཤེས་པར་གྱིས་ཤིག༔ དེའི་ཚེ་འཁོར་བ་རུ་ལོག་ནས་སྣང་བ་ཐམས་ཅད་འོད་དང་སྐུར་འཆར་རོ༔ ནམ་མཁའ་ཐམས་ཅད་འོད་དང་ཁ་དོག་མཐིང་གར་འཆར་རོ༔ དེའི་དུས་སུ་དབུས་ཕྱོགས་ཐིག་ལེ་བརྡལ་བའི་ཞིང་ཁམས་མཐིང་ཀ་ནས༔ བཅོམ་ལྡན་འདས་རྣམ་པར་སྣང་མཛད་སྐུ་མདོག་དཀར་པོ་སེང་གེའི་ཁྲི་ལ་བཞུགས་པ་ཕྱག་ན་འཁོར་ལོ་རྩིབས་བརྒྱད་པ་བསྣམས་པ༔ ཡུམ་ནམ་མཁའ་དབྱིངས་ཕྱུག་མ་དང་ཞལ་སྦྱར་ནས་རང་ལ་འཆར་དུ་འོང་ངོ་༔ རྣམ་པར་ཤེས་པའི་ཕུང་པོ་གནས་སུ་དག་པས༔ འོད་མཐིང་ཀ་ཆོས་ཀྱི་དབྱིངས་ཀྱི་ཡེ་ཤེས་ཁ་དོག་མཐིང་ག་གསལ་ལ་དྭངས་པ་བཀྲག་ལ་འཚེར་བ་གཅིག་རྣམ་པར་སྣང་མཛད་ཡབ་ཡུམ་གྱི་ཐུགས་ཀ་ནས་ཁྱོད་རང་གི་མདུན་དུ་མིག་གིས་ལྟ་མི་བཟོད་པ་ཙམ་དུ་ཟུག་ནས་འོང་ངོ་༔ དེ་དང་མཉམ་དུ་ལྷའི་འོད་དཀར་པོ་བཀྲག་མེད་པ་གཅིག་ཀྱང་མདུན་དུ་འོད་དང་གཤིབ་མར་འཆར་རོ༔ དེའི་དུས་སུ་ཁྱོད་ལས་ངན་གྱི་དབང་གིས་འོད་མཐིང་ག་བཀྲག་མདངས་དང་ལྡན་པ་ཆོས་ཀྱི་དབྱིངས་ཀྱི་ཡེ་ཤེས་དེ་ལ་ཁྱོད་འཇིགས་པ་དང་སྐྲག་པ་སྐྱེས་ནས་བྲོས་ཤིང་༔ ལྷའི་འོད་དཀར་པོ་བཀྲག་མེད་དེ་ལ་ཁྱོད་དགའ་བའི་འདུ་ཤེས་སྐྱེས་ནས་འོང་གི་དེ་ཙ་ན༔ འོད་མཐིང་ཀ་གསལ་ལ་འཚེར་བ༔ དངས་ལ་བཀྲག་ཆེ་བ་མཆོག་གི་འོད་གསལ་དེ་ལ་མ་སྔངས་ཤིག་མ་སྐྲག་པར༔ དེ་ནི་དེ་བཞིན་གཤེགས་པའི་འོད་ཟེར་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བ་ཡིན་གྱི༔ དེ་ལ་དད་པ་དང་མོས་པ་དུང་དུང་གྱིས་ཤིག༔ བཅོམ་ལྡན་འདས་རྣམ་པར་སྣང་མཛད་ཡབ་ཡུམ་གྱི་ཐུགས་རྗེའི་འོད་ཟེར་ཡིན་ནོ༔ སྐྱབས་སུ་མཆིའོ་སྙམ་པའི་མོས་པ་གྱིས་ལ་གསོལ་བ་ཐོབ་ཅིག༔ དེ་ནི་བཅོམ་ལྡན་འདས་རྣམ་པར་སྣང་མཛད་ཡབ་ཡུམ་གྱིས་ཁྱོད་བར་དོའི་འཕྲང་ལ་བསུ་བ་ལ་འོང་བ་ཡིན་ནོ༔ རྣམ་པར་སྣང་མཛད་ཀྱི་ཐུགས་རྗེའི་འོད་ཟེར་ཡིན་ནོ༔ ལྷའི་འོད་དཀར་པོ་བཀྲག་མེད་པ་དེ་ལ་དགའ་བ་མ་བྱེད་ཅིག༔ དེ་ནི་ཁྱོད་ཀྱི་གཏི་མུག་དྲག་པོས་བསགས་པའི་འོད་ཀྱི་ལམ་ཡིན་ནོ༔ དེ་ལ་མ་ཆགས་ཤིག༔ མ་ཞེན་ཅིག༔ དེ་ལ་ཆགས་ན་ལྷའི་གནས་སུ་འཁྱམས་ཏེ༔ རིགས་དྲུག་ཏུ་འཁོར་ནས་ཐར་བའི་ལམ་འགག་པའི་བར་ཆད་ཡིན་པས་དེ་ལ་མིག་གིས་མ་ལྟ་བར༔ འོད་མཐིང་ག་བཀྲག་མདངས་ཅན་དེ་ལ་མོས་པ་གྱིས་ལ༔ རྣམ་པར་སྣང་མཛད་ཡབ་ཡུམ་ལ་འདུན་པ་དྲག་པོ་གཏོད་ལ་སྨོན་ལམ་འདི་སྐད་བདག་གི་ལད་མོ་གྱིས་ལ་གསོལ་བ་ཐོབ་ཅིག༔ ཀྱེ་མ༔ གཏི་མུག་དྲག་པོས་འཁོར་བར་འཁྱམས་པའི་ཚེ༔ ཆོས་དབྱིངས་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རྣམ་པར་སྣང་མཛད་ལམ་སྣ་དྲོངས༔ ཡུམ་མཆོག་དབྱིངས་ཕྱུག་མ་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་ཏུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ཞེས་མོས་གུས་དྲག་པོས་སྨོན་ལམ་བཏབ་པས༔ རྣམ་པར་སྣང་མཛད་ཡབ་ཡུམ་གྱི་ཐུགས་ཀར་འཇའ་འོད་དུ་ཐིམ་ནས༔ དབུས་ཕྱོགས་སྟུག་པོ་བཀོད་པའི་ཞིང་དུ་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔
ཡང་གལ་ཏེ་ངོ་སྤྲོད་ཀྱང་ཞེ་སྡང་དང་སྡིག་སྒྲིབ་ཀྱི་སྐྱོན་གྱིས་འོད་དང་ཟེར་ལ་སྐྲག་ནས་བྲོས་ཏེ༔ སྨོན་ལམ་བཏབ་ཀྱང་ཡང་འཁྲུལ་ན༔ ཞག་གཉིས་པ་ལ་རྡོ་རྗེ་སེམས་དཔའི་ལྷ་ཚོགས་དང་༔ དམྱལ་བའི་ལས་ངན་གཉིས་ཀྱིས་བསུ་བ་ལ་འོང་སྟེ༔ ཡང་ངོ་སྤྲོད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་གཉིས་པ་ལ་འབྱུང་བ་ཆུ་རྣམ་པར་དག་པའི་འོད་དཀར་པོ་འཆར་རོ༔ དེའི་དུས་སུ་ཤར་ཕྱོགས་མངོན་པར་དགའ་བའི་ཞིང་ཁམས་མཐིང་ཀ་ནས༔ བཅོམ་ལྡན་འདས་རྡོ་རྗེ་སེམས་དཔའ་མི་བསྐྱོད་པ་སྐུ་མདོག་མཐིང་ཀ་ཕྱག་ན་རྡོ་རྗེ་རྩེ་ལྔ་བ་བསྣམས་པ༔ གླང་པོ་ཆེའི་གདན་ལ་བཞུགས་པ༔ ཡུམ་སངས་རྒྱས་སྤྱན་མ་དང་ཞལ་སྦྱོར་ནས་རང་ལ་ཤར་དུ་འོང་ངོ་༔ བྱང་ཆུབ་སེམས་དཔའ་སའི་སྙིང་པོ་དང་བྱམས་པ་མེ་ཏྲི་གཉིས་ལ༔ སེམས་མ་ལཱ་སྱེ་མ་དང་པུཥྤེ་མ་གཉིས་ཀྱིས་བསྐོར་ནས༔ སངས་རྒྱས་ཀྱི་སྐུ་དྲུག་ཏུ་འཆར་ནས་འོང་ངོ་༔ གཟུགས་ཀྱི་ཕུང་པོ་གནས་སུ་དག་པའི་འོད་དཀར་པོ་མེ་ལོང་ལྟ་བུའི་ཡེ་ཤེས་དཀར་ལ་འཚེར་བ༔ གསལ་ལ་དྭངས་པ་གཅིག་རྡོ་རྗེ་སེམས་དཔའ་ཡབ་ཡུམ་གྱི་ཐུགས་ཀ་ནས༔ ཁྱོད་རང་གི་མདུན་དུ་མིག་གིས་ལྟ་མི་བཟོད་པ་ཙམ་དུ་ཟུག་ནས་འོང་ངོ་༔ དེ་དང་མཉམ་དུ་དམྱལ་བའི་འོད་དུད་ཀ་བཀྲག་མེད་པ་ཅིག་ཀྱང་༔ མདུན་དུ་ཡེ་ཤེས་ཀྱི་འོད་དང་གཤིབ་མར་ཟུག་ནས་འོང་ངོ་༔ དེའི་དུས་སུ་ཁྱོད་ཞེ་སྡང་གི་དབང་གིས་འོད་དཀར་པོ་བཀྲག་དང་ལྡན་པ་དེ་ལ༔ འཇིགས་པ་དང་སྐྲག་པ་སྐྱེས་ནས་བྲོས་ཤིང་༔ དམྱལ་བའི་འོད་དུད་ཀ་བཀྲག་མེད་དེ་ལ་ཁྱོད་དགའ་བའི་འདུ་ཤེས་སྐྱེས་ནས་འོང་གི༔ དེ་ཙ་ན་ཁྱོད་འོད་དཀར་པོ་བཀྲག་ལ་འཚེར་བ་གསལ་ལ་དྭངས་པ་དེ་ལ་མ་འཇིགས་པར་ཡེ་ཤེས་སུ་ངོ་ཤེས་པར་གྱིས་ཤིག༔ དེ་ལ་དད་པ་དང་མོས་པ་དུང་དུང་གྱིས་ཤིག༔ བཅོམ་ལྡན་འདས་རྡོ་རྗེ་སེམས་དཔའི་ཐུགས་ཀའི་འོད་ཟེར་ཡིན་ནོ༔ སྐྱབས་སུ་མཆིའོ་སྙམ་པའི་མོས་པ་གྱིས་ལ་གསོལ་བ་ཐོབ་ཅིག༔ དེ་ནི་བཅོམ་ལྡན་འདས་རྡོ་རྗེ་སེམས་དཔའ་ཁྱོད་བར་དོའི་འཇིགས་སྐྲག་ལ་བསུ་བ་འོང་བ་ཡིན་ནོ༔ རྡོ་རྗེ་སེམས་དཔའི་ཐུགས་རྗེའི་འོད་ཟེར་གྱི་ལྕགས་ཀྱུ་ཡིན་པ ས་མོས་པ་གྱིས་ཤིག༔ དམྱལ་བའི་འོད་དུད་ཀ་བཀྲག་མེད་དེ་ལ་དགའ་བར་མ་བྱེད་ཅིག༔ དེ་ཁྱོད་ཀྱི་ཞེ་སྡང་དྲག་པོས་བསགས་པའི་སྡིག་སྒྲིབ་ཀྱིས་བསུ་མའི་ལམ་ཡིན་ནོ༔ དེ་ལ་ཆགས་ན་ཁྱོད་དམྱལ་བའི་གནས་སུ་ལྟུང་སྟེ༔ སྡུག་བསྔལ་བསྲན་མི་བཟོད་པའི་འདམ་དུ་ཚུད་དེ་ཐོན་པའི་དུས་མི་འབྱུང་གི༔ དེ་ཐར་བའི་ལམ་དགག་པའི་བར་ཆད་ཡིན་པས༔ དེ་ལ་མིག་གིས་མ་ལྟ་བར་ཞེ་སྡང་སྤོངས་ཤིག༔ དེ་ལ་མ་ཆགས་ཤིག༔ མ་ཞེན་ཅིག༔ འོད་དཀར་པོ་གསལ་ལ་འཚེར་བ་དེ་ལ་མོས་པ་གྱིས་ཤིག༔ བཅོམ་ལྡན་འདས་རྡོ་རྗེ་སེམས་དཔའ་ལ་འདུན་པ་དྲག་པོ་གཏོད་ལ་སྨོན་ལམ་འདི་སྐད་ཐོབ་ཅིག༔ ཀྱེ་མ་ཞེ་སྡང་དྲག་པོས་འཁོར་བར་འཁྱམས་པའི་ཚེ༔ མེ་ལོང་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རྡོ་རྗེ་སེམས་དཔས་ལམ་སྣ་དྲོངས༔ ཡུམ་མཆོག་སངས་རྒྱས་སྤྱན་མས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ཞེས་མོས་གུས་དྲག་པོས་སྨོན་ལམ་བཏབ་པས་བཅོམ་ལྡན་འདས་རྡོ་རྗེ་སེམས་དཔའི་ཐུགས་ཀར་འཇའ་འོད་དུ་ཐིམ་ནས༔ ཤར་ཕྱོགས་མངོན་པར་དགའ་བའི་ཞིང་དུ་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔ དེ་ཡང་དེ་ལྟར་དུ་ངོ་སྤྲོད་ཀྱང་༔ ང་རྒྱལ་དང་སྡིག་སྒྲིབ་ཆེ་བའི་གང་ཟག་ལ་ལ་ཐུགས་རྗེའི་འོད་ཟེར་གྱི་ལྕགས་ཀྱུ་ལ་འཇིགས་ཏེ་བྲོས་པས༔ ཡང་ཞག་གསུམ་པ་ལ་བཅོམ་ལྡན་འདས་རིན་ཆེན་འབྱུང་ལྡན་གྱི་ལྷ་ཚོགས་དང་༔ མིའི་འོད་ལམ་གཉིས་ཀྱིས་བསུ་བ་ལ་འོང་སྟེ༔
ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་གསུམ་པ་ལ་འབྱུང་བ་ས་རྣམ་པར་དག་པའི་འོད་སེར་པོ་འཆར་རོ༔ དེའི་དུས་སུ་ལྷོ་ཕྱོགས་དཔལ་དང་ལྡན་པའི་ཞིང་ཁམས་སེར་པོ་ནས༔ བཅོམ་ལྡན་འདས་རིན་ཆེན་འབྱུང་ལྡན་སྐུ་མདོག་སེར་པོ་ཕྱག་ན་ནོར་བུ་རིན་པོ་ཆེ་བསྣམས་པ༔ རྟ་མཆོག་གི་གདན་ལ་བཞུགས་ནས་ཡུམ་མཆོག་མཱ་མ་ཀི་དང་ཞལ་སྦྱར་ནས་རང་ལ་འཆར་དུ་འོང་ངོ་༔ བྱང་ཆུབ་སེམས་དཔའ་ནམ་མཁའི་སྙིང་པོ་དང་༔ ཀུན་ཏུ་བཟང་པོ་གཉིས་ལ༔ སེམས་མ་མཱ་ལེ་མ་དང་༔ དྷུ་པེ་མ་གཉིས་ཀྱིས་བསྐོར་ནས་འཇའ་དང་འོད་དང་ཟེར་དང་འོད་ཀྱི་ཀློང་ནས་སངས་རྒྱས་ཀྱི་སྐུ་དྲུག་ཏུ་འཆར་ནས་འོང་ངོ་༔ ཚོར་བའི་ཕུང་པོ་དབྱིངས་སུ་དག་པ་འོད་སེར་པོ་མཉམ་པ་ཉིད་ཀྱི་ཡེ་ཤེས་སེར་ལ་འཚེར་པ༔ ཐིག་ལེ་དང་ཐིག་ཕྲན་གྱིས་བརྒྱན་པ༔གསལ་ལ་དྭངས་པ༔ མིག་གིས་ལྟ་མི་བཟོད་པ་ཞིག༔ རིན་ཆེན་འབྱུང་ལྡན་ཡབ་ཡུམ་གྱི་ཐུགས་ཀ་ནས་ཁྱོད་རང་གི་མདུན་དུ་སྙིང་གི་ཐད་ཀར་མིག་གིས་ལྟ་མི་བཟོད་པ་ཙམ་དུ་ཟུག་ནས་འོང་ངོ་༔ དེ་དང་མཉམ་དུ་མིའི་འོད་སྔོན་སེར་བཀྲག་མེད་པ་ཅིག་ཀྱང་ཡེ་ཤེས་ཀྱི་འོད་དང་གཤིབ་མར་ཁྱོད་རང་གི་སྙིང་ཀར་ཟུག་ནས་འོང་ངོ་༔ དེའི་དུས་སུ་ཁྱོད་རང་ང་རྒྱལ་གྱི་དབང་གིས་འོད་སེར་པོ་བཀྲག་མདངས་ཅན་དེ་ལ་འཇིགས་སྐྲག་སྐྱེས་ནས་བྲོས་སུ་འོང་ཞིང་༔ མིའི་འོད་སྔོན་པོ་བཀྲག་མེད་དེ་ལ་ཁྱོད་དགའ་བ་དང་ཆགས་སེམས་སྐྱེས་ནས་འོང་གི༔ དེ་ཙམ་ན་ཁྱོད་འོད་སེར་པོ་གསལ་ལ་དྭངས་བ༔ བཀྲག་ལ་དྭངས་བ་དེ་ལ་མ་འཇིགས་པར་ཡེ་ཤེས་སུ་ངོ་ཤེས་པར་གྱིས་ཤིག༔ དེའི་ཐོག་ཏུ་རིག་པ་བྱར་མེད་ཀྱི་ངང་དུ་ལྷོད་ལ་ཞོག་ཅིག༔ ཡང་ན་དེ་ལ་དད་པ་དང་མོས་པ་དུང་དུང་གྱིས་ཤིག༔
ཁྱོད་རང་གི་རིག་པའི་རང་མདངས་སུ་ངོ་ཤེས་ན་ནི༔ མོས་གུས་མ་བྱས་སྨོན་ལམ་མ་བཏབ་ཀྱང་སྐུ་དང་འོད་ཟེར་ཐམས་ཅད་ཁྱོད་རང་དང་དབྱེར་མེད་དུ་ཐིམ་ནས་སངས་རྒྱས་པར་འགྱུར་རོ༔ རང་གི་རིག་པའི་རང་མདངས་སུ་ངོ་མ་ཤེས་ན་ནི་བཅོམ་ལྡན་འདས་རིན་ཆེན་འབྱུང་ལྡན་གྱི་ཐུགས་རྗེའི་འོད་ཟེར་ཡིན་ནོ༔ སྐྱབས་སུ་མཆིའོ་སྙམ་པའི་མོས་གུས་གྱིས་ལ་གསོལ་བ་ཐོབ་ཅིག༔ དེ་ནི་བཅོམ་ལྡན་འདས་རིན་ཆེན་འབྱུང་ལྡན་གྱི་ཐུགས་རྗེའི་འོད་ཟེར་གྱི་ལྕགས་ཀྱུ་ཡིན་པས་མོས་པ་གྱིས་ཤིག༔ མིའི་འོད་སྔོན་པོ་བཀྲག་མེད་དེ་ལ་དགའ་བར་མ་བྱེད་ཅིག༔ དེ་ཁྱོད་ཀྱི་ང་རྒྱལ་དྲག་པོས་བསགས་པའི་བག་ཆགས་ཀྱིས་བསུ་མའི་འོད་ལམ་ཡིན་ནོ༔ དེ་ལ་ཆགས་ན་ནི་ཁྱེད་མིའི་གནས་སུ་ལྷུང་ནས་སྐྱེ་རྒ་ན་འཆིའི་སྡུག་བསྔལ་མྱོང་ཞིང་འཁོར་བའི་གནས་ནས་ཐར་བའི་དུས་མི་འབྱུང་སྟེ༔ ཐར་བའི་ལམ་འགག་པའི་བར་ཆད་ཡིན་པས་དེ་ལ་མིག་གིས་མ་ལྟ་བར་ང་རྒྱལ་སྤོངས་ཤིག༔ བག་ཆགས་སྤོངས་ཤིག༔ དེ་ལ་མ་ཆགས་ཤིག་མ་ཞེན་ཅིག༔ འོད་སེར་པོ་གསལ་ལ་འཚེར་བ་དེ་ལ་མོས་པ་གྱིས་ལ་བཅོམ་ལྡན་འདས་རིན་ཆེན་འབྱུང་ལྡན་ལ་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་དུ་ཐོབ་ཅིག༔ ཀྱེ་མ་ང་རྒྱལ་དྲག་པོས་འཁོར་བར་འཁྱམས་ཚེ༔ མཉམ་ཉིད་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རིན་ཆེན་འབྱུང་ལྡན་ལམ་སྣ་དྲོངས༔ ཡུམ་མཆོག་མཱ་མ་ཀི་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ དེ་སྐད་མོས་གུས་དྲག་པོས་སྨོན་ལམ་བཏབ་པས༔ བཅོམ་ལྡན་འདས་རིན་ཆེན་འབྱུང་ལྡན་ཡབ་ཡུམ་གྱི་ཐུགས་ཀར་འཇའ་འོད་དུ་ཐིམ་ནས་ལྷོ་ཕྱོགས་དཔལ་དང་ལྡན་པའི་ཞིང་ཁམས་ནས་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔ དེ་ལྟར་ངོ་སྤྲད་པས་དབང་པོ་ཇི་ལྟར་ཞན་ཀྱང་གྲོལ་བར་ཐེ་ཚོམ་མེད་དོ༔ ཡང་དེ་ལྟར་ལན་མང་དུ་ངོ་སྤྲད་ཀྱང་མི་སྡིག་པོ་ཆེ་ལ་སོགས་པ་དང་༔ དམ་ཚིག་ཉམས་པ་ལ་སོགས་སྐལ་ཆད་ཀྱི་རིགས་ལ་ལ་ད་རུང་ཡང་ངོ་མི་འཕྲོད་པའི་རིགས་འོང་སྟེ༔ འདོད་ཆགས་དང་སྡིག་སྒྲིབ་ཀྱིས་བསྐྱོད་ནས་སྒྲ་འོད་ལ་འཇིགས་ཏེ་བྲོས་པས༔ ཡང་ཞག་བཞི་པ་ལ་བཅོམ་ལྡན་འདས་སྣང་བ་མཐའ་ཡས་ཀྱི་ལྷ་ཚོགས་དང་༔ འདོད་ཆགས་སེར་སྣ་ལས་གྲུབ་པའི་ཡི་དྭགས་ཀྱི་འོད་ལམ་གཉིས་ཀྱིས་བསུ་བ་ལ་འོང་སྟེ༔ ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་བཞི་པ་ལ་འབྱུང་བ་མེ་རྣམ་པར་དག་པའི་འོད་དམར་པོ་འཆར་རོ༔
དེའི་དུས་སུ་ནུབ་ཕྱོགས་བདེ་བ་ཅན་གྱི་ཞིང་ཁམས་དམར་པོ་ནས་བཅོམ་ལྡན་འདས་སྣང་བ་མཐའ་ཡས་སྐུ་མདོག་དམར་པོ༔ ཕྱག་ན་པདྨ་བསྣམས་པ༔ རྨ་བྱའི་གདན་ལ་བཞུགས་པ༔ ཡུམ་མཆོག་གོས་དཀར་མོ་དང་ཞལ་སྦྱར་ནས་རང་ལ་འཆར་དུ་འོང་ངོ་༔ བྱང་ཆུབ་སེམས་དཔའ་སྤྱན་རས་གཟིགས་དང་འཇམ་དཔལ་གཉིས་ལ༔ སེམས་མ་གིརྟི་མ་དང་ཨཱ་ལོ་མ་གཉིས་ཀྱིས་བསྐོར་ནས་འཇའ་འོད་ཀྱི་ཀློང་ནས་སངས་རྒྱས་ཀྱི་སྐུ་དྲུག་ཏུ་འཆར་ནས་འོང་ངོ་༔ འདུ་ཤེས་ཀྱི་ཕུང་པོ་གནས་སུ་དག་པའི་འོད་དམར་པོ་སོ་སོར་རྟོགས་པའི་ཡེ་ཤེས་དམར་ལ་འཚེར་བ༔ ཐིག་ལེ་དང་ཐིག་ཕྲན་གྱིས་སྤྲས་པ༔ གསལ་ལ་དྭངས་པ༔ བཀྲག་ལ་འཚེར་བ་ཞིག༔ སྣང་བ་མཐའ་ཡས་ཡབ་ཡུམ་གྱི་ཐུགས་ཀ་ནས་ཁྱོད་རང་གི་སྙིང་གི་ཐད་ཀར་མིག་གིས་མི་བཟོད་པ་ཙམ་དུ་ཟུག་ནས་འོང་ངོ་༔ དེ་ལ་མ་འཇིགས་ཤིག༔ དེ་དང་མཉམ་དུ་ཡི་དྭགས་ཀྱི་འོད་སེར་པོ་བཀྲག་མེད་པ་ཞིག་ཀྱང་༔ ཡེ་ཤེས་ཀྱི་འོད་དང་གཤིབ་མར་ཁྱོད་ལ་འཆར་དུ་འོང་པས་དེ་ལ་མི་དགའ་བར་གྱིས་ཤིག༔ ཆགས་ཞེན་སྤོངས་ཤིག༔ དེའི་དུས་སུ་འདོད་ཆགས་དྲག་པོའི་དབང་གིས་འོད་དམར་པོ་བཀྲག་མདངས་ཅན་དེ་ལ་སྐྲག་པ་སྐྱེས་ནས་བྲོས་སུ་འོང་ཞིང་༔ ཡི་དྭགས་ཀྱི་འོད་སེར་པོ་བཀྲག་མེད་དེ་ལ་ཁྱོད་དགའ་བ་དང་ཆགས་སེམས་སྐྱེས་ནས་འོང་གི༔ དེ་ཙ་ན་ཁྱོད་འོད་དམར་པོ་བཀྲག་ལ་འཚེར་བ༔ གསལ་ལ་དྭངས་པ་དེ་ལ་མ་འཇིགས་པར་ཡེ་ཤེས་སུ་ངོ་ཤེས་པར་གྱིས་ཤིག༔ དེའི་ཐོག་ཏུ་རིག་པ་བྱར་མེད་ཀྱི་ངང་ལ་ཀློད་ལ་ཞོག་ཅིག༔ ཡང་ན་དེ་ལ་དད་པ་དང་མོས་པ་དུང་དུང་གྱིས་ཤིག༔
ཁྱོད་རང་གི་རང་མདངས་སུ་ངོ་ཤེས་ན་ནི༔ མོས་གུས་མ་བྱས་སྨོན་ལམ་མ་བཏབ་ཀྱང་སྐུ་དང་འོད་ཟེར་ཐམས་ཅད་ཁྱོད་རང་དང་དབྱེར་མེད་དུ་ཐིམ་ནས་སངས་རྒྱས་པར་འགྱུར་རོ༔ དེ་ལྟར་མ་ཤེས་ན་བཅོམ་ལྡན་འདས་སྣང་བ་མཐའ་ཡས་ཀྱི་ཐུགས་རྗེའི་འོད་ཟེར་ཡིན་ནོ༔ སྐྱབས་སུ་མཆིའོ་སྙམ་པའི་མོས་གུས་གྱིས་ལ་གསོལ་བ་ཐོབ་ཅིག༔ དེ་ནི་བཅོམ་ལྡན་འདས་སྣང་བ་མཐའ་ཡས་ཀྱི་ཐུགས་རྗེ་ལྕགས་ཀྱུའི་འོད་ཟེར་ཡིན་ནོ༔ མོས་པ་གྱིས་ཤིག༔ མ་བྲོས་ཤིག༔ བྲོས་ཀྱང་ཁྱོད་རང་དང་མི་འབྲལ་བར་འོང་ངོ་༔ མ་འཇིགས་ཤིག༔ ཡི་དྭགས་ཀྱི་འོད་སེར་པོ་བཀྲག་མེད་དེ་ལ་ཆགས་པ་མ་བྱེད་ཅིག༔ དེ་ཁྱོད་ཀྱི་འདོད་ཆགས་དྲག་པོས་བསགས་པའི་བག་ཆགས་ཀྱི་བསུ་མའི་ལམ་ཡིན་ནོ༔ དེ་ལ་ཆགས་ན་ཁྱོད་ཡི་དྭགས་ཀྱི་གནས་སུ་ལྟུང་ནས་བཀྲེས་སྐོམ་གྱི་སྡུག་བསྔལ་བཟོད་གླགས་མེད་པ་མྱོང་སྟེ༔ ཐར་ལམ་བཀག་པའི་བར་ཆད་ཡིན་པས་དེ་ལ་མ་ཆགས་པར་བག་ཆགས་སྤོངས་ཤིག༔ མ་ཞེན་ཅིག༔ འོད་དམར་པོ་གསལ་ལ་འཚེར་བ་དེ་ལ་མོས་པ་གྱིས་ལ༔ བཅོམ་ལྡན་འདས་སྣང་བ་མཐའ་ཡས་ཡབ་ཡུམ་ལ་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་ཐོབ་ཅིག༔ ཀྱེ་མ་འདོད་ཆགས་དྲག་པོས་འཁོར་བར་འཁྱམས་པའི་ཚེ༔ སོར་རྟོགས་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་སྣང་བ་མཐའ་ཡས་ལམ་སྣ་དྲོངས༔ ཡུམ་མཆོག་གོས་དཀར་མོ་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ དེ་སྐད་མོས་གུས་དྲག་པོས་སྨོན་ལམ་བཏབ་པས༔ བཅོམ་ལྡན་འདས་སྣང་བ་མཐའ་ཡས་འོད་དཔག་མེད་ཡབ་ཡུམ་གྱི་ཐུགས་ཀར་འཇའ་འོད་དུ་ཐིམ་ནས་ནུབ་ཕྱོགས་བདེ་བ་ཅན་གྱི་ཞིང་ཁམས་སུ་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔
དེས་མི་གྲོལ་མི་སྲིད་དོ༔ ཡང་འདི་ལྟར་ངོ་སྤྲད་ཀྱང་༔ སེམས་ཅན་བག་ཆགས་དང་འགྲོགས་ཡུན་རིང་པའི་དབང་གིས་བག་ཆགས་མ་སྤངས་བར་ཕྲག་དོག་དང་ལས་ངན་གྱི་དབང་གིས་སྒྲ་འོད་ལ་སྔངས་སྐྲག་སྐྱེས་ཏེ་ཐུགས་རྗེའི་འོད་ཟེར་གྱི་ལྕགས་ཀྱུས་མ་ཟིན་པར་ཞག་ལྔ་བའི་བར་དུ་མར་ལ་འཁྱམས་ཏེ་དེའི་ཚེ་བཅོམ་ལྡན་འདས་དོན་ཡོད་གྲུབ་པའི་ལྷ་ཚོགས་ཀྱི་ཐུགས་རྗེའི་འོད་ཟེར་དང་བཅས་ཏེ་བསུ་མ་ལ་བྱོན་ཏེ༔ ཉོན་མོངས་པ་ཕྲག་དོག་ལས་གྲུབ་པའི་ལྷ་མ་ཡིན་གྱི་འོད་ལམ་གྱིས་ཀྱང་བསུ་བ་ལ་འོང་ངོ་༔ དེའི་ཚེ་ཡང་ངོ་སྤྲོད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་ལྔ་པ་ལ་འབྱུང་བ་རླུང་རྣམ་པར་དག་པའི་འོད་ལྗང་ཁུ་འཆར་རོ༔ དེའི་དུས་སུ་བྱང་ཕྱོགས་ལས་རབ་རྫོགས་པའི་ཞིང་ཁམས་ལྗང་ཁུ་ནས༔ བཅོམ་ལྡན་འདས་སངས་རྒྱས་དོན་ཡོད་གྲུབ་པ་སྐུ་མདོག་ལྗང་ཁུ་ཕྱག་ན་རྡོ་རྗེ་རྒྱ་གྲམ་བསྣམས་པ༔ མཁའ་ལྡིང་ཤང་ཤང་གི་ཁྲི་ལ་བཞུགས་པ༔ ཡུམ་དམ་ཚིག་སྒྲོལ་མ་དང་ཞལ་སྦྱོར་ནས་རང་ལ་འཆར་དུ་འོང་ངོ་༔ སེམས་དཔའ་ཕྱག་ན་རྡོ་རྗེ་དང་༔ སྒྲིབ་པ་རྣམ་སེལ་བ་གཉིས་ལ༔ སེམས་མ་གནྡྷེ་མ་དང་༔ ནིརྟི་མ་གཉིས་ཀྱིས་བསྐོར་ནས་འཇའ་དང་འོད་ཀྱི་ཀློང་ནས་སངས་རྒྱས་ཀྱི་སྐུ་དྲུག་ཏུ་འཆར་ནས་འོང་ངོ་༔ འདུ་བྱེད་ཀྱི་ཕུང་པོ་གནས་སུ་དག་པ་འོད་ལྗང་ཁུ་བྱ་བ་གྲུབ་པའི་ཡེ་ཤེས་ལྗང་ལ་འཚེར་བ་གསལ་ལ་དྭངས་པ༔ བཀྲག་མདངས་ཅན་ཐིག་ལེ་དང་ཐིག་ཕྲན་གྱིས་སྤྲས་པ་གཅིག་དོན་ཡོད་གྲུབ་པ་ཡབ་ཡུམ་གྱི་ཐུགས་ཀ་ནས་ཁྱེད་རང་གི་སྙིང་གི་ཐད་ཀར་མིག་གིས་བལྟ་མི་བཟོད་པ་ཙམ་དུ་ཟུག་ནས་འོང་ངོ་༔ དེ་ལ་མ་འཇིགས་པར་ཁྱོད་རང་གི་རིག་པའི་ཡེ་ཤེས་ཀྱི་རང་རྩལ་ཡིན་པས༔ ཆགས་སྡང་ཉེ་རིང་མེད་པའི་བཏང་སྙོམས་བྱར་མེད་ཆེན་པོའི་ངང་དུ་ཞོག་ཅིག༔ དེ་དང་མཉམ་དུ་ལྷ་མ་ཡིན་གྱི་འོད་དམར་པོ་ཕྲག་དོག་གི་རྒྱུ་ལས་གྲུབ་པ་བཀྲག་མེད་པ་གཅིག་ཀྱང་ཡེ་ཤེས་ཀྱི་འོད་དང་ལྷན་ཅིག་ཏུ་ཁྱོད་ལ་འཆར་དུ་འོང་ངོ་༔ དེ་ལ་ཆགས་སྡང་མེད་པའི་བཏང་སྙོམས་སུ་སྒོམས་ཤིག༔ དེ་ལ་དགའ་བ་མ་བྱེད་ཅིག༔ དེའི་དུས་སུ་ཁྱོད་ཕྲག་དོག་དྲག་པོས་དབང་གིས་འོད་ལྗང་ཁུ་བཀྲག་ལ་འཚེར་བ་དེ་ལ་བྲེད་ནས་བྲོས་སུ་འོང་གི༔ ལྷ་མ་ཡིན་གྱི་འོད་དམར་པོ་བཀྲག་མེད་དེ་ལ་དགའ་བ་དང་ཆགས་སེམས་སྐྱེས་ནས་འོང་གི༔ དེ་ཙ་ན་འོད་ལྗང་ཁུ་བཀྲག་ལ་འཚེར་བ་གསལ་ལ་དྭངས་པ་དེ་ལ་མ་འཇིགས་པར་ཡེ་ཤེས་སུ་ངོ་ཤེས་པར་གྱིས་ཤིག༔ དེའི་ཐོག་ཏུ་རིག་པ་བྱར་མེད་ཀྱི་ངང་དུ་ཀློད་ལ་ཞོག་ཅིག༔ ཡང་ན་བཅོམ་ལྡན་འདས་དོན་ཡོད་གྲུབ་པའི་ཐུགས་རྗེའི་འོད་ཟེར་ཡིན་ནོ༔ སྐྱབས་སུ་མཆིའོ༔ སྙམ་དུ་མོས་གུས་གྱིས་ལ་གསོལ་བ་ཐོབ་ཅིག༔ དེ་ནི་བཅོམ་ལྡན་འདས་དོན་ཡོད་གྲུབ་པའི་ཐུགས་རྗེའི་ལྕགས་ཀྱུའི་འོད་ཟེར་བྱ་བ་གྲུབ་པའི་ཡེ་ཤེས་ཞེས་བྱ་བ་ཡིན་པས༔ དེ་ལ་མོས་པ་གྱིས་ཤིག༔ མ་བྲོས་ཤིག༔ བྲོས་ཀྱང་ཁྱོད་རང་དང་འབྲལ་མེད་དུ་འོང་ངོ་༔ དེ་ལ་མ་འཇིགས་ཤིག༔ ལྷ་མ་ཡིན་གྱི་འོད་དམར་པོ་བཀྲག་མེད་དེ་ལ་ཆགས་པར་མ་བྱེད་ཅིག༔ དེ་ནི་ཁྱོད་ཀྱི་ཕྲག་དོག་དྲག་པོས་བསགས་པའི་ལས་ཀྱིས་བསུ་མའི་ལམ་ཡིན་ནོ༔ དེ་ལ་ཆགས་ན་ནི་ཁྱོད་ལྷ་མ་ཡིན་གྱི་གནས་སུ་ལྟུང་བས་འཐབ་རྩོད་ཀྱི་སྡུག་བསྔལ་བཟོད་གླགས་མེད་པ་མྱོང་སྟེ་ཐར་ལམ་འགག་པའི་བར་ཆད་ཡིན་པས་དེ་ལ་མ་ཆགས་པར་བག་ཆགས་སྤོངས་ཤིག༔ མ་ཞེན་ཅིག༔ འོད་ལྗང་ཁུ་གསལ་ལ་འཚེར་བ་དེ་ལ་མོས་པ་གྱིས་ལ༔ བཅོམ་ལྡན་འདས་དོན་ཡོད་གྲུབ་པ་ཡབ་ཡུམ་ལ་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་དུ་ཐོབ་ཅིག༔ ཀྱེ་མ་ཕྲག་དོག་དྲག་པོས་འཁོར་བར་འཁྱམས་པའི་ཚེ༔ བྱ་གྲུབ་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་དོན་ཡོད་གྲུབ་པས་ལམ་སྣ་དྲོངས༔ ཡུམ་མཆོག་དམ་ཚིག་སྒྲོལ་མས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ དེ་ལྟར་མོས་གུས་དྲག་པོས་སྨོན་ལམ་གདབ་པས༔ བཅོམ་ལྡན་འདས་དོན་ཡོད་གྲུབ་པ་ཡམ་ཡུམ་གྱི་ཐུགས་ཀར་འཇའ་འོད་དུ་ཐིམ་ནས་བྱང་ཕྱོགས་ལས་རབ་རྫོགས་པའི་ཞིང་ཁམས་སུ་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔ དེ་ལྟར་དུ་རིམ་པ་མང་དུ་ངོ་སྤྲོད་པས༔ ལས་འཕྲོ་ཇི་ལྟར་ཞན་ཀྱང་གཅིག་ལ་ངོས་མ་ཟིན་ཀྱང་གཅིག་ལ་འཕྲོད་དེ༔ མི་གྲོལ་མི་སྲིད་དོ༔ ཡང་དེ་ལྟར་ལན་མང་དུ་ངོ་སྤྲད་ཀྱང་བག་ཆགས་ཚན་ཆེ་ལ་འགྲོགས་ཡུན་རིང་བས་དག་སྣང་ཡེ་ཤེས་སུ་སྔར་འདྲིས་མེད་པའི་དབང་གིས༔ ངོ་སྤྲད་ཀྱང་བག་ཆགས་ངན་པས་ཕྱིར་ལ་འཁྲིད་དེ༔ ཐུགས་རྗེའི་འོད་ཟེར་གྱི་ལྕགས་ཀྱུས་མ་ཟིན་པར་འོད་དང་ཟེར་ལ་སྔངས་སྐྲག་སྐྱེས་ནས་མར་ལ་འཁོར་བས༔ དེ་ནས་ཞག་དྲུག་པ་ལ་རིགས་ལྔ་ཡབ་ཡུམ་འཁོར་དང་བཅས་པ་དུས་གཅིག་ལ་འཆར་ནས་འོང་སྟེ༔ དེའི་ཚེ་རིགས་དྲུག་གི་འོད་དྲུག་ཀྱང་དུས་གཅིག་ཏུ་འཆར་ནས་འོང་ངོ་༔
ངོ་སྤྲོད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཁྱོད་རང་ཁར་སང་ཕན་ཆད་རིགས་ལྔ་སོ་སོའི་སྣང་བ་ཤར་ནས་ངོ་སྤྲད་ཀྱང ་ཁྱོད་བག་ཆགས་ངན་པའི་དབང་གིས་དེ་ལ་སྔགས་སྐྲག་སྐྱེས་པས༔ ད་ཕན་ཆད་དུ་འདིར་ལུས་པ་ཡིན་ནོ༔ ཁྱོད་ཀྱིས་གོང་དུ་རིགས་ལྔའི་ཡེ་ཤེས་ཀྱི་རང་མདངས་དེ་རྣམས་རང་སྣང་དུ་ངོ་ཤེས་ན་རིགས་ལྔ་སོ་སོའི་སྐུ་ལ་འཇའ་འོད་དུ་ཐིམ་ནས་ལོངས་སྤྱོད་རྫོགས་པའི་སྐུར་སངས་རྒྱ་རྒྱུ་ཡིན་པ་ལ་ཁྱོད་ཀྱིས་ངོ་མ་ཤེས་པས་ད་བར་དུ་འདིར་འཁྱམས་པ་ཡིན་ནོ༔ ད་ནི་མ་ཡེངས་པར་ལྟོས་ཤིག༔ ད་ནི་རིགས་ལྔ་ཡོངས་རྫོགས་ཀྱི་སྣང་བ་དང་༔ ཡེ་ཤེས་བཞི་སྦྱོར་གྱི་སྣང་བ་ཞེས་བྱ་བ་ཁྱོད་ལ་བསུ་བ་ལ་འོང་ངོ་༔ དེ་ངོ་ཤེས་པར་གྱིས༔ ཀྱེ་རིགས་ཀྱི་བུ་འབྱུང་བ་བཞི་རྣམ་པར་དག་པའི་འོད་ཁ་དོག་བཞི་འཆར་དུ་འོང་ངོ་༔ དེའི་དུས་སུ་དབུས་ཕྱོགས་ཐིག་ལེ་བརྡལ་བའི་ཞིང་ཁམས་ནས་སངས་རྒྱས་རྣམ་པར་སྣང་མཛད་ཡབ་ཡུམ་གོང་ལྟར་དུ་འཆར་ནས་འོང་ངོ་༔ ཤར་ཕྱོགས་མངོན་པར་དགའ་བའི་ཞིང་ཁམས་ནས་སངས་རྒྱས་རྡོ་རྗེ་སེམས་དཔའ་ཡབ་ཡུམ་འཁོར་དང་བཅས་པ་འཆར་དུ་འོང་ངོ་༔ ལྷོ་ཕྱོགས་དཔལ་དང་ལྡན་པའི་ཞིང་ཁམས་ནས་སངས་རྒྱས་རིན་ཆེན་འབྱུང་ལྡན་ཡབ་ཡུམ་འཁོར་དང་བཅས་པ་འཆར་དུ་འོང་ངོ་༔ ནུབ་ཕྱོགས་པདྨ་བརྩེགས་པ་བདེ་བ་ཅན་གྱི་ཞིང་ཁམས་ནས་སངས་རྒྱས་སྣང་བ་མཐའ་ཡས་ཡབ་ཡུམ་འཁོར་འདས་བཅས་པ་འཆར་དུ་འོང་ངོ་༔ བྱང་ཕྱོགས་ལས་རབ་རྫོགས་པའི་ཞིང་ཁམས་ནས་སངས་རྒྱས་དོན་ཡོད་གྲུབ་པ་ཡབ་ཡུམ་འཁོར་དང་བཅས་པ་འཇའ་འོད་ཀྱི་ཀློང་ནས་ཁྱོད་ལ་ད་ལྟ་འཆར་རོ༔ ཀྱེ་རིགས་ཀྱི་བུ་རིགས་ལྔ་ཡབ་ཡུམ་དེ་རྣམས་ཀྱི་ཕྱི་རོལ་ཏུ་སྒོ་བ་ཁྲོ་བོ་རྣམ་པར་རྒྱལ་བ་དང་༔ གཤིན་རྗེའི་གཤེད་པོ་དང་༔ རྟ་མགྲིན་རྒྱལ་པོ་དང་༔ བདུད་རྩི་འཁྱིལ་བ་དང་༔ སྒོ་མ་ལྕགས་ཀྱུ་མ་དང་༔ ཞགས་པ་མ་དང་༔ ལྕགས་སྒྲོག་མ་དང་༔ དྲིལ་བུ་མ་དང་༔ ལྷ་ཡི་ཐུབ་པ་དབང་པོ་བརྒྱ་བྱིན་དང་༔ ལྷ་མ་ཡིན་གྱི་ཐུབ་པ་ཐག་བཟང་རིས་དང་༔ མིའི་ཐུབ་པ་ཤཱཀྱ་ཐུབ་པ་དང་༔ བྱོལ་སོང་གི་ཐུབ་པ་སེང་གེ་རབ་བརྟན་དང་༔ ཡི་དྭགས་ཀྱི་ཐུབ་པ་ཁ་འབར་མ་དང་༔ དམྱལ་བའི་ཐུབ་པ་ཆོས་ཀྱི་རྒྱལ་པོ་དང་༔ བཅོམ་ལྡན་འདས་ཐུབ་པ་དྲུག་ཀྱང་འཆར་དུ་འོང་ངོ་༔ ཀུན་ཏུ་བཟང་པོ་དང་༔ ཀུན་ཏུ་བཟང་མོ་དང་༔ སངས་རྒྱས་ཐམས་ཅད་ཀྱི་སྤྱི་མྱེས་ཀུན་བཟང་ཡབ་ཡུམ་གཉིས་ཀྱང་འཆར་དུ་འོང་ངོ་༔ ལོངས་སྐུའི་ལྷ་ཚོགས་བཞི་བཅུ་རྩ་གཉིས་རང་གི་སྙིང་ཁའི་ནང་ནས་ཕྱིར་ཐོན་ནས༔ ཁྱོད་རང་ལ་འཆར་དུ་འོང་བས་ཁྱོད་རང་གི་དག་པའི་སྣང་བ་ལ་འཆར་བ་ཡིན་པས་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་ཞིང་ཁམས་དེ་དག་ཀྱང་གཞན་ཞིག་ན་ཡོད་པ་མ་ཡིན་ཏེ༔ ཁྱོད་རང་གི་སྙིང་ཁའི་ཕྱོགས་བཞི་དང་དབུས་ལྔ་ན་གནས་པ་ཡིན་ཏེ༔ སྙིང་ཁའི་ནང་ནས་ད་ལྟར་ཕྱིར་ཐོན་ནས་ཁྱོད་ལ་ཤར་བ་ཡིན་ནོ༔
སྐུ་དེ་རྣམས་ཀྱང་གཞན་ཞིག་ནས་འོང་བ་མ་ཡིན་ཏེ༔ ཁྱོད་རང་གི་རིག་པའི་རང་རྩལ་ལ་ཡེ་ནས་གྲུབ་པ་ཡིན་པས་དེ་ལྟར་ཡིན་པར་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་སྐུ་དེ་དག་མི་ཆེ་བ༔ མི་ཆུང་བ༔ ཆ་མཉམ་པ༔ རྒྱན་ཆ་ལུགས་ཁ་དོག་བཞུགས་ཚུལ་དང་༔ གདན་ཁྲི་རང་རང་གི་ཕྱག་རྒྱ་དང་བཅས་ཏེ༔ སྐུ་དེ་དག་ཀྱང་ལྔ་ལྔའི་ཟུང་གི ས་བརྒྱན་པ༔ ལྔ་ཚན་རེ་རེ་ལ་འོད་ལྔའི་མུ་ཁྱུད་དང་བཅས་པ༔ ཡབ་ཀྱི་ཆ་འཛིན་པའི་རིགས་ཀྱི་སེམས་དཔའ་དང་༔ ཡུམ་གྱི་ཆ་འཛིན་པའི་རིགས་ཀྱི་སེམས་མ་དང་༔ དཀྱིལ་འཁོར་ཐམས་ཅད་དུས་གཅིག་ལ་རྫོགས་པར་འཆར་དུ་འོང་ངོ་༔ དེ་ཁྱོད་ཀྱི་ཡི་དམ་གྱི་ལྷ་ཡིན་པས་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་རིགས་ལྔ་ཡབ་ཡུམ་དེ་དག་གི་ཐུགས་ཀ་ནས་ཡེ་ཤེས་བཞི་སྦྱོར་གྱི་འོད་ཟེར་ཤིན་ཏུ་ཕྲ་ལ་དྭངས་པ༔ ཉི་མའི་འོད་ཟེར་བ་ཐག་སྦྲེལ་བ་ལྟ་བུ་རེ་རེ་ཁྱོད་ཀྱི་སྙིང་ཁར་འཆར་དུ་འོང་སྟེ༔ དེ་ཡང་དང་པོར་རྣམ་པར་སྣང་མཛད་ཀྱི་ཐུགས་ཀ་ནས་ཆོས་ཀྱི་དབྱིངས་ཀྱི་ཡེ་ཤེས་དཀར་ལ་གསལ་བ༔ བཀྲག་ལ་ཉམ་ང་བའི་འོད་ཟེར་གྱི་སྣམ་བུ་གཅིག་ཁྱོད་རང་གི་སྙིང་ཀ་དང་འབྲེལ་མར་འཆར་དུ་འོང་ངོ་༔ འོད་ཟེར་གྱི་སྣམ་བུ་དེའི་ནང་དུ་ཐིག་ལེ་དཀར་པོ་ཟེར་དང་ལྡན་པ༔ མེ་ལོང་ཁ་སྦུབ་པ་ཙམ་ཤིན་ཏུ་གསལ་བ་བཀྲག་ལ་འཚེར་བ༔ དེ་ཡང་རང་བཞིན་གྱི་ཐིག་ལེ་ལྔ་ལྔས་བརྒྱན་པ༔ དེའི་མཐའ་དང་དབུས་མེད་པར་ཐིག་ལེ་དང་ཐིག་ཕྲན་གྱིས་བརྒྱན་པ་འཆར་དུ་འོང་ངོ་༔ རྡོ་རྗེ་སེམས་དཔའི་ཐུགས་ཀ་ནས་མེ་ལོང་ལྟ་བུའི་ཡེ་ཤེས་མཐིང་ལ་གསལ་བའི་སྣམ་བུའི་སྟེང་དུ་ཐིག་ལེ་མཐིང་ཀ་གཡུའི་ཕོར་བ་ཁ་སྦུབ་པ་ཙམ་ཐིག་ལེ་དང་ཐིག་ཕྲན་གྱིས་བརྒྱན་པ་འཆར་དུ་འོང་ངོ་༔ རིན་ཆེན་འབྱུང་ལྡན་གྱི་ཐུགས་ཀ་ནས་མཉམ་པ་ཉིད་ཀྱི་ཡེ་ཤེས་སེར་ལ་གསལ་བའི་སྣམ་བུའི་སྟེང་དུ་ཐིག་ལེ་སེར་པོ་གསེར་གྱི་ཕོར་བ་ཁ་སྦུབ་པ་ལྟ་བུ་ཐིག་ལེ་ཐིག་ཕྲན་དང་བཅས་པ་འཆར་དུ་འོང་ངོ་༔ སྣང་བ་མཐའ་ཡས་ཀྱི་ཐུགས་ཀ་ནས་སོ་སོར་རྟོགས་པའི་ཡེ་ཤེས་དམར་ལ་གསལ་བའི་སྣམ་བུའི་སྟེང་དུ་ཐིག་ལེ་དམར་པོ་འོད་ཟེར་དང་ལྡན་པ་དཔེར་ན་བྱི་རུའི་ཕོར་བ་ཁ་སྦུབ་པ་ལྟ་བུ་ཡེ་ཤེས་ཀྱི་གཏིང་མདངས་དང་ལྡན་པ༔ ཤིན་ཏུ་གསལ་ལ་འཚེར་བ་དེ་ཡང་རང་བཞིན་གྱིས་ཐིག་ལེ་ལྔ་ལྔས་བརྒྱན་པ༔ དེའི་མཐའ་དབུས་མེད་པ་ཐིག་ལེ་དང་ཐིག་ཕྲན་གྱིས་བརྒྱན་པ་འཆར་དུ་འོང་ངོ་༔ དེ་རྣམས་ཀྱང་ཁྱོད་རང་གི་སྙིང་ཀ་དང་འབྲེལ་མར་འཆར་དུ་འོང་ངོ་༔ ཀྱེ་རིགས་ཀྱི་བུ་དེ་རྣམས་ཀྱང་ཁྱོད་རང་གི་རིག་པའི་རང་རྩལ་ལས་ཤར་བ་ཡིན་ཏེ༔ གཞན་ཞིག་ནས་འོང་བ་མ་ཡིན་པས༔ དེ་རྣམས་ལ་ཆགས་པ་མ་བྱེད་པར༔ སྐྲག་པར་ཡང་མ་བྱེད་པར་རྣམ་པར་མི་རྟོག་པའི་ངང་དུ་ལྷོད་ལ་ཞོག་ཅིག༔ དེའི་ངང་ལ་སྐུ་དང་འོད་ཟེར་ཐམས་ཅད་ཁྱོད་རང་ལ་ཐིམ་ནས་སངས་རྒྱས་པར་འགྱུར་རོ༔ ཀྱེ་རིགས་ཀྱི་བུ་བྱ་བ་གྲུབ་པའི་ཡེ་ཤེས་ཀྱི་འོད་ལྗང་ཁུ་ནི་ཁྱོད་ཀྱི་རིག་པའི་ཡེ་ཤེས་ཀྱི་རང་རྩལ་མ་རྫོགས་པས་མི་སྣང་ངོ་༔ ཀྱེ་རིགས་བུ་དེ་རྣམས་ནི་ཡེ་ཤེས་བཞི་སྦྱོར་གྱི་སྣང་བ་ཞེས་བྱ་སྟེ༔ རྡོ་རྗེ་སེམས་དཔའི་ཁོང་སེང་གི་ལམ་ཞེས་བྱའོ༔ དེའི་ཚེ་ཁྱོད་ཀྱིས་སྔར་བླ་མས་ངོ་སྤྲད་པའི་གདམ་ངག་དྲན་པར་གྱིས་ཤིག༔ ཁྱོད་ཀྱིས་ངོ་སྤྲོད་ཀྱི་དོན་དྲན་ན་སྔར་ཤར་བའི་སྣང་བ་དེ་རྣམས་ལ་ཡིད་ཆེས་པས་མ་བུ་འཕྲད་པ་ལྟ་བུའི་སྔར་འདྲིས་པའི་མི་ཕྱིས་མཐོང་བ་བཞིན་ངོ་ཤེས་ཏེ་སྒྲོ་འདོགས་ཆོད་པ་ལྟ་བུ༔ རང་སྣང་ལ་རང་སྣང་དུ་ངོ་ཤེས་པས་ཆོས་ཉིད་རྣམ་པར་དག་པའི་ལམ་འགྱུར་བ་མེད་པ་ཡིན་པར་ཡིད་ཆེས་པས་རྒྱུན་གྱི་ཏིང་ངེ་འཛིན་སྐྱེས་ཏེ༔ རིག་པ་ལྷུན་གྲུབ་ཆེན་པོའི་སྐུ་ལ་ཐིམ་ནས་ལོངས་སྤྱོད་རྫོགས་པའི་སྐུར་སངས་རྒྱས་ཏེ་ཕྱིར་མི་ལྡོག་གོ༔ ཀྱེ་རིགས་ཀྱི་བུ་ཡེ་ཤེས་ཀྱི་འོད་དང་མཉམ་དུ་མ་དག་འཁྲུལ་བའི་སྣང་བ་རིགས་དྲུག་གི་འོད་འཆར་དུ་འོང་སྟེ༔ གང་ཞེ་ན༔ ལྷའི་འོད་དཀར་པོ་བཀྲག་མེད་དང་༔ ལྷ་མ་ཡིན་གྱི་འོད་དམར་པོ་བཀྲག་མེད་དང་༔ མིའི་འོད་སྔོན་པོ་བཀྲག་མེད་དང་༔ དུད་འགྲོའི་འོད་ལྗང་ཁུ་བཀྲག་མེད་པ་དང་༔ ཡི་དྭགས་ཀྱི་འོད་སེར་པོ་བཀྲག་མེད་དང་༔ དམྱལ་བའི་འོད་དུད་ཀ་བཀྲག་མེད་པ་དྲུག་ཀྱང་༔ དག་པ་ཡེ་ཤེས་ཀྱི་འོད་དང་གཤིབ་མར་འཆར་དུ་འོང་ངོ་༔ དེ་ཙ་ན་ཁྱོད་འོད་གང་ལ་ཡང་འཛིན་པ་དང་ཆགས་པ་མ་བྱེད་ཅིག༔ མི་དམིགས་པའི་ངང་ལ་ལྷོད་ལ་ཞོག་ཅིག༔ ཁྱོད་དག་པ་ཡེ་ཤེས་ཀྱི་འོད་ལ་སྐྲག་ཅིང་མ་དག་རིགས་དྲུག་འཁོར་བའི་འོད་ལ་ཆགས་ན༔ འགྲོ་བ་རིགས་དྲུག་གི་ལུས་བླངས་ཏེ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ནས་ཐར་བའི་དུས་མེད་པས་འོ་བརྒྱལ་ལོ༔ ཀྱེ་རིགས་ཀྱི་བུ༔ ཁྱོད་བླ་མའི་གདམ་ངག་གི་ངོ་སྤྲོད་མེད་པ་ཅིག་ཡིན་ན༔ གོང་གི་སྐུ་དང་དག་པ་ཡེ་ཤེས་ཀྱི་འོད་ལ་འཇིགས་ཤིང་སྐྲག་ནས༔ མ་དག་འཁོར་བའི་འོད་ལ་ཆགས་ཏུ་འོང་བས༔ དེ་ལྟར་མ་བྱེད་པར་དག་པ་ཡེ་ཤེས་ཀྱི་འོད་བཀྲག་ལ་འཚེར་བ་དེ་རྣམས་ལ་མོས་གུས་གྱིས་ཤིག༔ བཅོམ་ལྡན་འདས་རིགས་ལྔ་བདེ་བར་གཤེགས་པའི་ཐུགས་རྗེའི་ཡེ་ཤེས་ཀྱི་འོད་ཟེར་བདག་ཐུགས་རྗེས་འཛིན་པ་ལ་འབྱོན་པར་འདུག་གི༔ སྐྱབས་སུ་མཆིའོ་སྙམ་པའི་མོས་པ་མཛོད་ལ༔ འཁྲུལ་བ་རིག་དྲུག་གི་འོད་ལ་མ་ཆགས་མ་ཞེན་པར་སངས་རྒྱས་རིགས་ལྔ་ཡབ་ཡུམ་ལ་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་དུ་ཐོབ་ཅིག༔ ཀྱེ་མ་དུག་ལྔ་དྲག་པོས་འཁོར་བར་འཁྱམས་པའི་ཚེ༔ ཡེ་ཤེས་བཞི་སྦྱོར་གསལ་བའི་འོད་ལམ་ལ༔ བཅོམ་ལྡན་རྒྱལ་བ་རིགས་ལྔས་ལམ་སྣ་དྲོངས༔ ཡུམ་མཆོག་རིགས་ལྔའི་ཡུམ་གྱིས་རྒྱབ་ནས་སྐྱོར༔ བར་དོ་རིགས་དྲུག་འོད་ལམ་བསྒྲལ་དུ་གསོལ༔ བར་དོ་འཇིགས་པའི་འཕྲང་ལས་བསྒྲལ་ནས་ཀྱང་༔ དག་པའི་ཞིང་མཆོག་ལྔ་རུ་བསྐྱལ་དུ་གསོལ༔ དེ་ལྟར་དུ་སྨོན་ལམ་བཏབ་པས་རབ་རང་སྣང་དུ་ངོ་ཤེས་ནས་གཉིས་མེད་དུ་ཐིམ་ནས་སངས་རྒྱས་སོ༔ འབྲིང་མོས་གུས་དྲག་པོས་རང་ངོ་ཤེས་ནས་གྲོལ་བ་ཐོབ་བོ༔ ཐ་མས་ཀྱང་སྨོན་ལམ་རྣམ་པར་དག་པའི་མཐུས་རིགས་དྲུག་གི་སྐྱེ་སྒོ་བཀག་ནས་ཡེ་ཤེས་བཞི་སྦྱོར་གྱི་དོན་རྟོགས་ཏེ༔ རྡོ་རྗེ་སེམས་དཔའི་ཁོང་སེང་གི་ལམ་ལ་སངས་རྒྱས་པར་འགྱུར་རོ༔ ཡང་དེ་ལྟར་དུ་ཞི་བ་ལ་གསར་བར་ངོ་སྤྲད་པས༔ འགྲོ་བ་ཤས་ཆེ་བ་ཞིག་ངོ་འཕྲོད་དེ་གྲོལ་བ་མང་དུ་འབྱུང་ངོ་༔ ཐ་མའི་ཡང་ཐ་མ་མའི་ཡུལ་ལ་ཆོས་ཀྱི་བག་ཆགས་ཡེ་ནས་མེད་པའི་སྡིག་ཅན་དང་དམ་ཉམས་ལ་སོགས་པ་འགའ་ཞིག་ལས་ཀྱིས་འཁྲུལ་ནས་ངོ་སྤྲད་ཀྱང་མ་འཕྲོད་པར་མར་ལ་འཁྱམས་དུ་འོང་བས༔ ཞག་བདུན་པ་ལ་དག་པ་མཁའ་སྤྱོད་ཀྱི་ཞིང་ཁམས་ནས་རིག་འཛིན་གྱི་ལྷ་ཚོགས་རྣམས་བསུ་བ་ལ་འོང་བས༔ དེའི་དུས་སུ་ཉོན་མོངས་པ་གཏི་མུག་ལས་གྲུབ་པའི་དུད་འགྲོའི་འོད་ལམ་གྱིས་ཀྱང་བསུ་ལ་ལ་འོང་ངོ་༔ དེའི་དུས་སུ་ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་བདུན་པ་ལ་བག་ཆགས་དབྱིངས་སུ་དག་པའི་འོད་ཁྲ་བོ་ཤར་དུ་འོང་ངོ་༔ དེའི་དུས་སུ་དག་པ་མཁའ་སྤྱོད་ཀྱི་ཞིང་ཁམས་ནས་རིག་འཛིན་གྱི་ལྷ་ཚོགས་རྣམས་བསུ་བ་ལ་འོང་སྟེ༔ འཇའ་དང་འོད་དུ་ཐིམ་པའི་དཀྱིལ་འཁོར་གྱི་དབུས་སུ་རྣམ་པར་སྨིན་པའི་རིག་འཛིན་བླ་ན་མེད་པ་པདྨ་གར་གྱི་དབང་ཕྱུག་ཅེས་བྱ་བ་སྐུ་མདོག་འོད་ལྔའི་མདངས་དང་ལྡན་པ་ཡུམ་མཁའ་འགྲོ་མ་དམར་མོ་སྐུ་ལ་འཁྲིལ་བ༔ གྲི་གུག་དང་ཐོད་ཁྲག་གི་གར་མཛད་ཅིང་༔ ལྟ་སྟངས་ཀྱི་ཕྱག་རྒྱ་ནམ་མཁའ་ལ་མཛད་པ་ཞིག་འཆར་དུ་འོང་ངོ་༔ དཀྱིལ་འཁོར་དེའི་ཤར་ནས་ས་ལ་གནས་པའི་རིག་འཛིན་ཞེས་བྱ་བ༔ སྐུ་མདོག་དཀར་ཞིང་འཛུམ་པའི་མདངས་དང་ལྡན་པ༔ ཡུམ་མཁའ་འགྲོ་མ་དཀར་མོ་སྐུ་ལ་འཁྲིལ་བ༔ གྲི་གུག་དང་ཐོད་ཁྲག་གི་གར་མཛད་ཅིང་༔ ལྟ་སྟངས་ཀྱི་ཕྱག་རྒྱ་ནམ་མཁའ་ལ་མཛད་པ་ཞིག་འཆར་དུ་འོང་ངོ་༔ དཀྱིལ་འཁོར་དེའི་ལྷོ་ནས་ཚེ་ལ་དབང་བའི་རིག་འཛིན་ཞེས་བྱ་བ༔ སྐུ་མདོག་སེར་ཞིང་མཛེས་པའི་དཔེ་བྱད་དང་ལྡན་པ༔ ཡུམ་མཁའ་འགྲོ་མ་སེར་མོ་སྐུ་ལ་འཁྲིལ་བ༔ གྲི་གུག་དང་ཐོད་ཁྲག་གི་གར་མཛད་ཅིང་༔ ལྟ་སྟངས་ཀྱི་ཕྱག་རྒྱ་ནམ་མཁའ་ལ་མཛད་པ་ཞིག་འཆར་དུ་འོང་ངོ་༔ དཀྱིལ་འཁོར་དེའི་ནུབ་ནས་ཕྱག་རྒྱ་ཆེན་པོའི་རིག་འཛིན་ཞེས་བྱ་བ༔ སྐུ་མདོག་དམར་ཞིང་འཛུམ་པའི་མདངས་ལྡན་པ༔ ཡུམ་མཁའ་འགྲོ་མ་དམར་མོ་སྐུ་ལ་འཁྲིལ་བ༔ གྲི་གུག་དང་ཐོད་ཁྲག་གིས་གར་མཛད་ཅིང་༔ ལྟ་སྟངས་ཀྱི་ཕྱག་རྒྱ་ནམ་མཁའ་ལ་མཛད་པ་ཞིག་འཆར་དུ་འོང་ངོ་༔ དཀྱིལ་འཁོར་དེའི་བྱང་ནས་ལྷུན་གྱིས་གྲུབ་པའི་རིག་འཛིན་ཞེས་བྱ་བ༔ སྐུ་མདོག་ལྗང་ཞིང་ཞལ་ཁྲོ་འཛུམ་དང་ལྡན་པ༔ ཡུམ་མཁའ་འགྲོ་མ་ལྗང་ཁུ་སྐུ་ལ་འཁྲིལ་བ༔ གྲི་གུག་དང་ཐོད་ཁྲག་གི་གར་མཛད་ཅིང་༔ ལྟ་སྟངས་ཀྱི་ཕྱག་རྒྱ་ནམ་མཁའ་ལ་མཛད་པ་ཅིག་འཆར་དུ་འོང་ངོ་༔ རིག་འཛིན་དེ་རྣམས་ཀྱི་ཕྱི་རིམ་དུ་མཁའ་འགྲོ་མའི་ཚོགས་དཔག་ཏུ་མེད་པ་དང་༔ དུར་ཁྲོད་བརྒྱད་ཀྱི་མཁའ་འགྲོ༔ རིགས་བཞིའི་མཁའ་འགྲོ༔ གནས་གསུམ་གྱི་མཁའ་འགྲོ༔ གནས་བཅུའི་མཁའ་འགྲོ༔ ཡུལ་ཉི་ཤུ་རྩ་བཞིའི་མཁའ་འགྲོ་མ་རྣམས་དང་༔ དཔའ་བོ་དང་༔ དཔའ་མོ་དང་༔ གིང་དང་༔ ཆོས་སྐྱོང་བའི་སྲུང་མ་དང་བཅས་པ་ཐམས་ཅད་རུས་པའི་རྒྱན་དྲུག་གསོལ་ནས༔ རྔ་དང་༔ རྐང་དུང་དང་༔ ཐོད་རྔ་དང་༔ ཞིང་ལྤགས་ཀྱི་རྒྱལ་མཚན་དང་༔ མི་ལྤགས་ཀྱི་བླ་རེ་དང་༔ མི་ལྤགས་ཀྱི་འཕན་དང་༔ མི་གསུར་གྱི་དུད་པ་དང་༔ རོལ་མོའི་བྱེ་བྲག་དཔག་ཏུ་མེད་པ་དང་བཅས་ཏེ་འཇིག་རྟེན་གྱི་ཁམས་ཐམས་ཅད་ཁེངས་པར་ཕྱེད༔ ཤིག་ཤིག་ཡོམ་ཡོམ་འགུལ་འགུལ་དུ་འོང་ངོ་༔ རོལ་མོའི་སྒྲ་ཐམས་ཅད་ཀྱང་མགོ་འགས་པ་ཙམ་དུ་ལྡིར་ནས་འོང་ངོ་༔ གར་སྣ་ཚོགས་ཕྱེད་ཅིང་དམ་ཚིག་ཅན་རྣམས་ཀྱི་བསུ་བར་འོང་ངོ་༔ དམ་ཉམས་རྣམས་ལ་ཆད་པ་བཅད་དུ་འོང་ངོ་༔ ཀྱེ་རིགས་ཀྱི་བུ༔ བག་ཆགས་དབྱིངས་སུ་དག་པ་ལྷན་ཅིག་སྐྱེས་པའི་ཡེ་ཤེས་འོད་ཁ་དོག་ལྔ་དང་ལྡན་པ་ཚོན་སྐུད་བསྒྲིལ་བ་ལྟ་བུར་ཁྲ་ཤིག་ཤིག་པ༔ མེར་མེར་པ༔ ཕྱམ་ཕྱམ་པ་ཞིག་གསལ་ལ་དྭངས་པ༔ བཀྲག་ལ་ཉམ་ང་བ་གཅིག་རིག་འཛིན་གྱི་གཙོ་བོ་ལྔའི་ཐུགས་ཀ་ནས་ཁྱོད་རང་གི་སྙིང་གི་ཐད་ཀར་མིག་གིས་ལྟ་མི་བཟོད་པ་ཙམ་དུ་ཟུག་ནས་འོང་ངོ་༔ དེ་དང་མཉམ་དུ་དུད་འགྲོའི་འོད་ལྗང་ཁུ་བཀྲག་མེད་པ་ཞིག་ཀྱང་ཡེ་ཤེས་ཀྱི་འོད་དང་མཉམ་དུ་འཆར་དུ་འོང་ངོ་༔ དེའི་དུས་སུ་ཁྱོད་བག་ཆགས་འཁྲུལ་བའི་དབང་གིས་འོད་ཁ་དོག་ལྔ་ལྡན་དེ་ལ་སྐྲག་ཅིང་བྲོས་ནས་དུད་འགྲོའི་འོད་བཀྲག་མེད་དེ་ལ་ཆགས་སུ་འོང་བས་དེ་ཙ་ན་ཁྱོད་འོད་ཁ་དོག་ལྔ་ལྡན་བཀྲག་མདངས་ཅན་དེ་ལ་མ་འཇིགས་ཤིག༔ མ་སྐྲག་ཅིག༔ ཡེ་ཤེས་སུ་རང་ངོ་ཤེས་པར་གྱིས་ཤིག༔
འོད་ཀྱི་ནང་ནས་ཐམས་ཅད་ཆོས་་ཀྱི་རང་སྒྲ་འབྲུག་སྟོང་ལྡིར་བ་ཙམ་འོང་༔ སྒྲ་དྲག་ལ་ལྡིར་ཆེ་བ༔ འུར་སྒྲ༔ བསོ་སྒྲ༔ སྒྲ་དྲག་པོའི་དྲག་སྔགས་དང་བཅས་ནས་འོང་ངོ་༔ དེ་ལ་མ་འཇིགས་ཤིག༔ མ་བྲོས་ཤིག༔ མ་སྐྲག་ཅིག༔ ཁྱོད་རང་གི་རང་སྣང་རིག་པའི་རང་རྩལ་དུ་ངོ་ཤེས་པར་གྱིས་ཤིག༔ དུད་འགྲོའི་འོད་ལྗང་ཁུ་བཀྲག་མེད་དེ་ལ་མ་ཆགས་ཤིག༔ མ་ཞེན་ཅིག༔ དེ་ལ་ཆགས་ན་ཁྱོད་གཏི་མུག་དུད་འགྲོའི་གནས་སུ་ལྷུང་སྟེ་གླེན་ལྐུགས་བཀོལ་སྤྱོད་ཀྱི་སྡུག་བསྔལ་མཐའ་ལས་འདས་པ་མྱོང་སྟེ༔ ཐོན་པའི་དུས་མི་འབྱུང་བས༔ དེ་ལ་མ་ཆགས་ཤིག༔ འོད་ཁ་དོག་ལྔ་ལྡན་གསལ་ལ་འཚེར་བ་དེ་ལ་མོས་པ་གྱིས་ལ༔ བཅོམ་ལྡན་འདས་རིག་འཛིན་སློབ་དཔོན་གྱི་ལྷ་ཚོགས་ལ་འདུན་པ་རྩེ་གཅིག་ཏུ་གཏོད་ལ༔ རིག་འཛིན་གྱི་ལྷ་ཚོགས་དཔའ་བོ་མཁའ་འགྲོ་དང་བཅས་པ་འདི་རྣམས་བདག་དག་པ་མཁའ་སྤྱོད་ཀྱི་གནས་སུ་བསུ་བ་ལ་འབྱོན་པར་འདུག་པས༔ ཁྱེད་རྣམས་རེ་མཁྱེན་བདག་ལྟ་བུའི་སེམས་ཅན་ཚོགས་མ་བསགས་པ༔ ད་ཞག་ཕན་ཆད་དུས་གསུམ་གྱི་བདེ་བར་གཤེགས་པ་ལྔའི་ལྷ་ཚོགས་དེ་ཙམ་གྱི་ཐུགས་རྗེའི་འོད་ཟེར་གྱིས་བཟུང་ཡང་མ་ཟིན་པ་འདི་བདག་འདྲ་བ་ཨ་ཙ་མ༔ ད་ནི་རིག་འཛིན་ལྷ་ཚོགས་ཁྱེད་རྣམས་ཀྱིས་ང་འདི་མན་ཆད་དུ་ཅི་ནས་ཀྱང་མ་གཏོང་ཞིག༔ ཐུགས་རྗེའི་ལྕགས་ཀྱུས་ཟུངས་ཤིག༔ དག་པ་མཁའ་སྤྱོད་ཀྱི་ཞིང་དུ་ད་ལྟ་ཁོ་ནར་དྲངས་དུ་གསོལ༔ སྙམ་པའི་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་དུ་ཐོབ་ཅིག༔ ཀྱེ་མ་རིག་འཛིན་ལྷ་ཚོགས་རྣམས་ཀྱང་དགོངས་སུ་གསོལ༔
བརྩེ་བ་ཆེན་པོས་ལམ་སྣ་དྲངས་དུ་གསོལ༔ བག་ཆགས་དྲག་པོས་འཁོར་བར་འཁྱམས་པའི་ཚེ༔ ལྷན་སྐྱེས་ཡེ་ཤེས་གསལ་བའི་འོད་ལམ་ལ༔ དཔའ་བོ་རིག་འཛིན་རྣམས་ཀྱིས་ལམ་སྣ་དྲོངས༔ ཡུམ་མཆོག་མཁའ་འགྲོའི་ཚོགས་ཀྱིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་ནས་ཀྱང་༔ དག་པ་མཁའ་སྤྱོད་ཞིང་ཁམས་དེ་རུ་སྐྱོལ༔ ཅེས་མོས་གུས་དྲག་པོས་སྨོན་ལམ་བཏབ་པས༔ རིག་འཛིན་ལྷ་ཚོགས་རྣམས་ཀྱི་ཐུགས་ཀར་འཇའ་འོད་དུ་ཐིམ་ནས༔ དག་པ་མཁའ་སྤྱོད་ཀྱི་གནས་སུ་སྐྱེ་བར་ཐེ་ཚོམ་མེད་དོ༔ དགེ་བའི་བཤེས་གཉེན་གྱི་རིགས་ཐམས་ཅད་ཀྱང་འདི་ནས་ངོ་འཕྲོད་དེ་གྲོལ་བ་ཤ་སྟག་གོ༔ འདིར་བག་ཆགས་ངན་ཀྱང་གྲོལ་བར་ངེས་སོ༔ དེ་ཡན་ཆད་ནི་འཆི་ཁའི་བར་དོར་འོད་གསལ་ངོ་སྤྲད་པ་དང་༔ ཆོས་ཉིད་ཞི་བའི་བར་དོར་ངོ་སྤྲད་པ་ཐོས་གྲོལ་ཆེན་མོ་ལགས་སོ༔
ད་ནི་ཁྲོ་བོའི་བར་དོར་འཆར་ཚུལ་བསྟན་པར་བྱ་སྟེ༔ དེ་ཡང་གོང་དུ་ཞི་བའི་བར་དོ་འཕྲང་རིམ་པ་བདུན་ཡོད་དེ༔ དེ་རྣམས་ལ་རིམ་པ་བཞིན་དུ་ངོ་སྤྲོད་པ་གཅིག་ལ་ངོ་མ་འཕྲོད་ཀྱང་གཅིག་ལ་ངོ་འཕྲོད་དེ་གྲོལ་བ་ཐོབ་པ་ནི་དཔག་ཏུ་མེད་པ་འབྱུང་ངོ་༔ དེ་ལྟར་གྲོལ་བར་མང་དུ་འབྱུང་ཡང་། སེམས་ཅན་ནི་གྲངས་མང་༔ ལས་ངན་ནི་ཚན་ཆེ༔ སྡིག་སྒྲིབ་ནི་ལྷུན་འཐུག༔ བག་ཆགས་ནི་ཡུན་རིང་༔ མ་རིག་འཁྲུལ་འཁོར་འདི་ལ་ཟད་ཅིང་འཕྲི་བ་མེད་པས༔ དེ་ལྟར་ཞིབ་ཏུ་ངོ་སྤྲད་ཅིང་མ་གྲོལ་བར་ཐུར་དུ་འཁྱམས་པ་ཚན་ཆེ་སྟེ༔ དེ་ཡང་ཞི་བའི་ལྷ་ཚོགས་དང་༔ རིག་འཛིན་མཁའ་འགྲོའི་བསུན་མ་འདས་པའི་འོག་ཏུ༔ ཁྲག་འཐུང་ཁྲོ་བོའི་ལྷ་ཚོགས༔ འབར་བ་ལྔ་བཅུ་རྩ་བརྒྱད༔ གོང་གི་ཞི་བའི་ལྷ་ཚོགས་གནས་འགྱུར་ནས་འཆར་དུ་འོང་ངོ་༔ ད་ནི་གོང་དང་མི་འདྲ་སྟེ༔ འདིར་ཁྲོ་བོའི་བར་དོ་ཡིན་པས་འཇིགས་སྐྲག་སྔངས་གསུམ་གྱི་དབང་དུ་འགྲོ་སྟེ༔ ངོ་འཕྲོད་པ་ཡང་དཀའ་རུ་འགྲོའོ༔ རིག་པ་རང་དབང་མི་ཐོབ་པར་བརྒྱལ་ཏེ༔ དེ་ཁོ་ར་ཁོར་ཡུག་ཏུ་འོང་སྟེ༔ ཅུང་ཟད་ཅིག་ངོས་ཟིན་ནས་གྲོལ་བ་ཡང་སླ་སྟེ༔ དེ་ཅིའི་ཕྱིར་ཞེ་ན༔ སྔངས་སྐྲག་འཇིགས་གསུམ་གྱི་སྣང་བ་ཤར་བས་རིག་པ་ཡེངས་ལོངས་མེད་དེ༔ རིག་པ་རྩེ་གཅིག་ཏུ་བསྒྲིམ་ནས་ཡོད་པའི་ཕྱིར་རོ༔ འདིའི་སྐབས་སུ་འདི་ལྟ་བུའི་གདམས་པ་དང་མ་འཕྲད་ན༔ ཐོས་པ་རྒྱ་མཚོ་ལྟ་བུ་ཡོད་ཀྱང་འདིར་ཕན་པ་མེད༔ འདུལ་འཛིན་པའི་མཁན་པོ་དང་༔ མཚན་ཉིད་པའི་སྟོན་པ་ཆེན་པོ་རྣམས་ཀྱང་སྐབས་འདིར་འཁྲུལ་ནས་ངོ་མ་འཕྲོད་དེ༔
འཁོར་བར་འཁྱམས་པ་ཡོད་དོ༔ སྐྱེ་བོ་ཐ་མལ་པ་རྣམས་ནི་ཧ་ཅང་ཡང་ཆེ་སྟེ༔ སྔངས་སྐྲག་འཇིགས་གསུམ་ལ་བྲོས་པས་ངན་སོང་གི་གཡང་ས་ལ་ལྷུང་ནས་སྡུག་བསྔལ་ལོ༔ གསང་སྔགས་ལ་སྤྱོད་པའི་རྣལ་འབྱོར་བ་ཐ་མའི་ཐ་མ་ཞིག་ཡིན་ན་ཡང་༔ ཁྲག་འཐུང་གི་ལྷ་ཚོགས་མཐོང་མ་ཐག་ཏུ་སྔར་འདྲིས་ཀྱི་མི་དང་འཕྲད་པ་ལྟ་བུར་ཡི་དམ་གྱི་ལྷ་ཡིན་པ་ངོ་ཤེས་པས་ཡིད་ཆེས་ཏེ༔ གཉིས་སུ་མེད་པར་ཐིམ་ནས་སངས་རྒྱས་པར་འགྱུར་རོ༔ དེ་ཡང་མི་ཡུལ་དུ་ཁྲག་འཐུང་གི་སྐུ་འདི་རྣམས་ལ་མངོན་རྟོགས་བསྒོམས་པ་དང་༔ མཆོད་བསྟོད་བྱས་པ་དང་༔ ཐ་ན་སྐུ་གཟུགས་རིས་སུ་བྲིས་པ་དང་༔ འབུར་དུ་དོད་པ་ལ་སོགས་མཐོང་བ་ཁོ་ནས་ཀྱང་འདིར་སྐུ་གཟུགས་ཤར་བ་དང་༔ ངོ་ཤེས་ནས་གྲོལ་བ་ཐོབ་པའི་གནད་ཀྱང་དེ་ལྟར་ཡིན་ནོ༔ ཡང་མི་ཡུལ་དུ་འདུལ་འཛིན་གྱི་མཁན་པོ་དང་༔ མཚན་ཉིད་ཀྱི་སྟོན་པ་ཆོས་སྤྱོད་ལ་ཇི་ལྟར་བརྩོན་ཞིང་༔ བཤད་པའི་ཆོས་ལ་ཇི་ལྟར་མཁས་ཀྱང་གྲོངས་པའི་ཚེ༔ གདུང་དང་རིང་བསྲེལ་དང་༔ འཇའ་འོད་ལ་སོགས་པའི་རྟགས་མི་འབྱོན་ཏེ༔ དེ་ནི་གསོན་པོའི་དུས་སུ་གསང་སྔགས་བློར་མ་ཤོང་པ་དང་༔ གསང་སྔགས་ལ་གཤེ་སྐུར་བཏབ་པ་དང་༔ གསང་སྔགས་ཀྱི་ལྷ་ཚོགས་རྣམས་རྒྱུས་མེད་པའི་དབང་གིས་བར་དོར་ཤར་ཡང་ངོ་མ་ཤེས་ཏེ༔ སྔར་མ་མཐོང་བ་ཞིག་གློ་བུར་དུ་མཐོང་བ་དེ་དགྲར་སོང་ནས༔ དེ་ལ་སྡང་སེམས་སྐྱེས་ནས་དེའི་རྐྱེན་བྱས་ནས་ངན་སོང་དུ་འགྲོ་བས༔ དེས་འདུལ་བ་འཛིན་པ་དང་༔ མཚན་ཉིད་པ་ཇི་ལྟར་བཟང་ཡང་༔ ནང་ནས་གསང་སྔགས་ཀྱི་ཉམས་ལེན་མེད་པས༔ གདུང་དང་༔ ཤར་རི་རམ་དང་༔ རིང་བསྲེལ་དང་༔ འཇའ་འོད་ལ་སོགས་པའི་རྟགས་མི་འབྱོན་པའི་མཚན་ཉིད་དེ་ལྟར་རོ༔ གསང་སྔགས་པ་མཐའ་མའི་ཡང་མཐའ་ཞིག་ཡིན་ཡང་འཕྲལ་དུ་སྤྱོད་ལམ་རྩིང་པ་དང་༔ མི་བཙུན་པ་དང་༔ མི་མཁས་པ་དང་༔ ཚུལ་དང་མི་མཐུན་པའི་སྤྱོད་ལམ་མི་མཛེས་པ་ཇི་ལྟར་འདུག་ཀྱང་༔ དེས་གསང་སྔགས་ཀྱི་ཆོས་ལ་ཉམས་སུ་ལེན་མ་ཐུབ་ཡང་༔ དེ་ལ་ལོག་ལྟ་མ་སྐྱེས་པ་དང་༔ ཐེ་ཚོམ་མེད་པ་དང་༔ གསང་སྔགས་ལ་མོས་པ་བྱས་པ་ཁོ་ནས་ཀྱང་༔ སྐབས་འདིར་གྲོལ་བ་ཐོབ་པ་ཡིན་ཏེ༔ མི་ཡུལ་དུ་སྤྱོད་ལམ་མ་མཛེས་ཀྱང་༔ ཤི་བའི་ཚེ་ན་གདུང་དང་༔ རིང་བསྲེལ་དང་༔ སྐུ་གཟུགས་དང་༔ འཇའ་འོད་ལ་སོགས་པའི་རྟགས་སྣ་རེ་ཅིས་ཀྱང་འབྱུང་བར་འགྱུར་རོ༔ དེས་ན་གསང་སྔགས་འདི་བྱིན་རླབས་ཤིན་ཏུ་ཆེ་བའི་ཕྱིར་རོ༔ གསང་སྔགས་ཀྱི་རྣལ་འབྱོར་པ་འབྲིང་ཡན་ཆད༔ བསྐྱེད་རྫོགས་བསྒོམས་པ་དང་༔ སྙིང་པོ་བཟླས་པ་ལ་སོགས་པས་ཉམས་སུ་བླངས་པ་རྣམས་ནི༔ ཆོས་ཉིད་བར་དོ་འདི་ཙམ་དུ་མར་འཁྱམས་མི་དགོས་ཏེ༔ དབུགས་ཆད་མ་ཁད་དུ་རིག་འཛིན་དང་༔ དཔའ་བོ་མཁའ་འགྲོ་ལ་སོགས་པས་དག་པ་མཁའ་སྤྱོད་དུ་ངེས་པར་གདན་དྲངས་པར་འགྱུར་ཏེ༔ དེའི་རྟགས་སུ་ནམ་མཁའ་གཡའ་དག་པ་དང་༔ འཇའ་དང་འོད་དུ་ཐིམ་པ་དང་༔ མེ་ཏོག་གི་ཆར་བ་དང་༔ སྤོས་དྲི་དང་༔ ནམ་མཁའ་ལ་རོལ་མོའི་སྒྲ་དང་ཟེར་དང་༔ གདུང་དང་༔ རིང་བསྲེལ་དང་༔ སྐུ་གཟུགས་ལ་སོགས་པ་ནི་དེའི་རྟགས་ཡིན་ནོ༔ དེའི་ཕྱིར་འདུལ་བ་འཛིན་པ་དང་༔ མཚན་ཉིད་སྟོན་པ་དང་༔ དམ་ཚིག་ཉམས་པའི་སྔགས་པ་དང་༔ སྐྱེ་བོ་ཐ་མལ་བ་ཐམས་ཅད་ལ་ཐོས་གྲོལ་ཆེན་མོ་འདི་མེད་པའི་ཐབས་མེད་དོ༔ རྫོགས་པ་ཆེན་པོ་དང་༔
ཕྱག་རྒྱ་ཆེན་པོ་བསྒོམ་པ་ལ་སོགས་པའི་སྒོམ་ཆེན་པ་དག་ནི༔ འཆི་ཁའི་བར་དོ་འོད་གསལ་ངོས་ཟིན་ནས་ཆོས་སྐུ་ཐོབ་པར་འགྱུར་བས་ཐོས་གྲོལ་ཆེན་མོ་འདི་ཀླག་མི་དགོས་པ་ཤ་སྟག་འོང་ངོ་༔ དེ་ཡང་འཆི་ཁའི་བར་དོར་ངོས་ཟིན་ནས་ཆོས་སྐུ་ཐོབ་བོ༔ ཆོས་ཉིད་བར་དོར་ཞི་ཁྲོའི་སྣང་བ་ཤར་བའི་དུས་སུ་ངོས་ཟིན་ནས་ལོངས་སྤྱོད་རྫོགས་པའི་སྐུ་ཐོབ༔ སྲིད་པའི་བར་དོར་ངོས་ཟིན་ནས་སྤྲུལ་སྐུ་ཐོབ་པ་དང་གནས་མཐོ་རུས་སུ་སྐྱེས་ཏེ༔
ཆོས་འདི་དང་འཕྲད་ནས་སྐྱེ་བ་ཕྱི་མ་ལ་སྤྱོད་པའི་ལས་འཕྲོ་ཡོད་པས་དེའི་ཕྱིར་ཐོས་གྲོལ་འདི་ནི༔ མ་སྒོམ་པར་སངས་རྒྱས་པའི་ཆོས༔ ཐོས་པ་ཙམ་གྱིས་གྲོལ་བ་ཐོབ་པའི་ཆོས༔ སྡིག་པ་ཆེ་གསེབ་ལམ་ལ་འཁྲིད་པའི་ཆོས༔ སྐད་ཅིག་གཅིག་གིས་བྱེ་བྲག་ཕྱེད་པའི་ཆོས༔ སྐད་ཅིག་གཅིག་གིས་རྫོགས་སངས་རྒྱས་པའི་ཆོས་ཟབ་མོ་ཡིན་ཏེ༔ འདིས་སླེབ་པའི་སེམས་ཅན་ངན་སོང་དུ་འགྲོ་བ་མི་སྲིད་དོ༔ འདི་དང་བཏགས་གྲོལ་གཉིས་བསྒྲགས་པས་གསེར་གྱི་མཎྜལ་གཡུའི་འཕྲ་བཀོད་པ་དང་འདྲ་བས་བསྒྲགས་པར་གྱིས་ཤིག༔ དེ་ལྟར་ཐོས་གྲོལ་གྱི་དགོས་ཆེད་བསྟན་ནས་ད་ནི་ཁྲོ་བོའི་བར་དོ་འཆར་ཚུལ་ངོ་སྤྲོད་པར་བྱ་སྟེ༔ དེ་ཡང་ཚེ་འདས་ཀྱི་མིང་ནས་ལན་གསུམ་བོས་ལ་འདི་སྐད་དོ༔ ཀྱེ་རིགས་ཀྱི་བུ༔ མ་ཡེངས་པར་ཉོན་ཅིག༔ ཁྱོད་ཀྱིས་གོང་དུ་ཞི་བའི་བར་དོ་ཤར་ཡང་ངོས་མ་ཟིན་པས་ད་དུང་འདིར་འཁྱམས་པ་ཡིན་ནོ༔
ད་ནི་ཞག་བརྒྱད་པ་ལ་ཁྲག་འཐུང་ཁྲོ་བོའི་ལྷ་ཚོགས་འཆར་དུ་འོང་ངོ་༔ མ་ཡེངས་པར་ངོས་ཟིན་པར་གྱིས་ཤིག༔ ཀྱེ་རིགས་ཀྱི་བུ་༔ དཔལ་ཆེན་བུདྡྷ་ཧེ་རུ་ཀ་ཞེས་བྱ་བ་སྐུ་མདོག་སྨུག་ནག་དབུ་གསུམ་ཕྱག་དྲུག་ཞབས་བཞི་བགྲད་པ༔ གཡས་ཞལ་དཀར་བ༔ གཡོན་ཞལ་དམར་བ༔ དབུས་སྨུག་ནག་དུ་ཡོད་པ༔ སྐུ་འོད་ཀྱི་ཕུང་པོ་འབར་བ༔ སྤྱན་དགུ་འཇིགས་པའི་སྡང་མིག་དུ་གཟིགས་པ༔ སྨིན་མ་གློག་བཞིན་དུ་འཁྱུག་པ༔ མཆེ་བ་ཟངས་ཡག་ཏུ་འབར་བ༔ ཨ་ལ་ལ་དང་༔ ཧ་ཧེའི་གད་རྒྱང་སྒྲོག་པ༔ ཤའུ་ཞེས་པ་དང་བཤུག་པའི་སྒྲ་ཆེན་པོ་སྒྲོག་པ༔ དབུ་སྐྲ་དམར་སེར་གྱེན་དུ་འཕྱོ་ཞིང་འབར་བ༔ ཉི་ཟླ་དང་ཐོད་སྐམ་གྱིས་དབུར་བརྒྱན་པ༔ སྦྲུལ་ནག་དང་ཐོད་རློན་གྱིས་སྐུ་ལ་བརྒྱན་པ༔ ཕྱག་དྲུག་གཡས་ཀྱི་དང་པོ་ན་འཁོར་ལོ༔ བར་བ་ན་དགྲ་སྟ༔ ཐ་མ་ན་རལ་གྲི༔ གཡོན་གྱི་དང་པོ་ན་དྲིལ་བུ༔ བར་བ་ན་བྷན་དྷ༔ ཐ་མ་ན་ཐོང་གཤོལ་བསྣམས་པ༔ ཡུམ་བྷུདྡྷ་ཀྲོ་ཏི་ཤྭ་རི་མ་སྐུ་ལ་འཁྲིལ་བ༔ གཡས་པས་ཡབ་ཀྱི་མགུལ་ནས་འཁྱུད་པ༔ གཡོན་པས་དུང་དམར་ཞལ་དུ་སྟོབ་པ༔ རྐན་སྒྲ་ཐུག་ཆོམ་དང་༔ འུར་སྒྲ་འབྲུག་ལྡིར་བ་ཙམ་སྒྲོག་པ༔ རྡོ་རྗེ་འབར་བའི་སྤུ་གསེབ་ནས་ཡེ་ཤེས་ཀྱི་མེ་འབར་བ༔ ཁྱུང་གིས་འདེགས་པའི་གདན་ལ་བརྐྱང་བསྐུམས་སུ་བཞུགས་པ ༔ རང་གི་ཀླད་པའི་ནང་ནས་ཐོན་ནས་རང་ལ་མངོན་སུམ་དེ་ཀ་ལྟར་འཆར་རོ༔ དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ རང་རིག་པའི་སྐུར་ངོ་ཤེས་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་ཡིན་པས་མ་སྐྲག་ཅིག༔ དོན་ལ་བཅོམ་ལྡན་འདས་རྣམ་པར་སྣང་མཛད་ཡབ་ཡུམ་དངོས་ཡིན་པས་མ་སྐྲག་ཅིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཞེས་བསྒྲགས་པས་ཡི་དམ་དུ་ངོ་ཤེས་ནས་གཉིས་སུ་མེད་པར་ཐིམ་ནས་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔ཡང་དེ་ལ་སྔངས་སྐྲག་སྐྱེས་ཤིང་བྲོས་ནས་ངོ་མ་འཕྲོད་ན༔ ཡང་ཞག་དགུ་པ་ལ༔
ཁྲག་འཐུང་རྡོ་རྗེ་རིགས་ཀྱིས་བསུ་བ་ལ་ཡོང་བས་ངོ་སྤྲད་པ་ནི༔ ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་དགུ་བ་ལ་ཁྲག་འཐུང་རྡོ་རྗེ་རིགས་ཀྱིས༔ བཅོམ་ལྡན་འདས་བཛྲ་ཧེ་རུ་ཀ་ཞེས་བྱ་བ༔ སྐུ་མདོག་མཐིང་ནག་ཞལ་གསུམ་ཕྱག་དྲུག་ཞབས་བཞི་བགྲད་པ༔ གཡས་དཀར་བ༔ གཡོན་དམར་བ༔ དབུས་མཐིང་བ༔ ཕྱག་དྲུག་གཡས་ཀྱི་དང་པོ་ན་རྡོ་རྗེ༔ བར་བ་ན་བྷན་དྷ༔ ཐ་མ་ན་དགྲ་སྟྭ༔ གཡོན་གྱི་དང་པོ་ན་དྲིལ་བུ༔ བར་བ་ན་བྷན་དྷ༔ ཐ་མ་ན་ཐོང་གཤོལ༔ ཡུམ་བཛྲ་ཀྲོ་ཏི་ཤྭ་རི་མ་ཡབ་ཀྱི་སྐུ་ལ་འཁྲིལ་བ༔ གཡས་པས་འགུལ་ནས་འཁྱུད་ཅིང་༔ གཡོན་པས་དུང་དམར་ཞལ་དུ་སྟོབ་པ༔ རང་གི་ཀླད་པའི་ནང་གི་ཤར་ནས་ཐོན་ནས་རང་ལ་འཆར་དུ་འོང་ངོ་༔ དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ རང་གི་རིག་པའི་སྐུ་རུ་ངོ་ཤེས་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་ཡིན་པས་མ་སྐྲག་ཅིག༔ དོན་ལ་བཅོམ་ལྡན་འདས་རྡོ་རྗེ་སེམས་དཔའ་ཡབ་ཡུམ་དངོས་ཡིན་པས་མོས་གུས་གྱིས་ཤིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཞེས་བསྒྲགས་པས་ཡི་དམ་དུ་ངོ་ཤེས་ནས༔ གཉིས་སུ་མེད་པར་ཐིམ་ནས་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ༔ ཡང་ལས་སྒྲིབ་ཆེ་བ་རྣམས་དེ་ལ་སྔངས་སྐྲག་སྐྱེས་ནས་བྲོས་པས་ངོ་མ་འཕྲོད་ན༔ ཞག་བཅུ་པ་ལ་ཁྲག་འཐུང་རིན་ཆེན་རིགས་ཀྱིས་བསུ་བ་ལ་འོང་པས༔
ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་བཅུ་པ་ལ་ཁྲག་འཐུང་རིན་ཆེན་རིགས་ཀྱི༔ བཅོམ་ལྡན་འདས་རཏྣ་ཧེ་རུ་ཀ་ཞེ ས་བྱ་བ༔ སྐུ་མདོག་སེར་ནག་ཞལ་གསུམ་ཕྱག་དྲུག་ཞབས་བཞི་བགྲད་པ༔ གཡས་དཀར་བ༔ གཡོན་དམར་བ༔ དབུས་སེར་ནག་འབར་བ༔ ཕྱག་དྲུག་གཡས་ཀྱི་དང་པོ་ན་རིན་པོ་ཆེ༔ བར་མ་ན་ཁ་ཊྭཾ་ཀ༔ ཐ་མ་ན་བེ་ཅོན་བསྣམས་པ༔ གཡོན་གྱི་དང་པོ་ན་དྲིལ་བུ༔ བར་བ་ན་བྷན་དྷ༔ ཐ་མ་ན་དྲི་ཤུལ་བསྣམས་པ༔ ཡུམ་རཏྣ ་ཀྲོ་ཏི་ཤྭ་རི་མ་ཡབ་ཀྱི་སྐུ་ལ་འཁྲིལ་བ༔ གཡས་པས་མགུལ་ནས་འཁྱུད་ཅིང་༔ གཡོན་པས་དུང་དམར་ཞལ་དུ་སྟོབ་པ༔ རང་གི་ཀླད་པའི་ནང་གི་ལྷོ་ནས་ཐོན་རང་ལ་འཆར་དུ་འོང་བས༔ དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ རང་གི་རིག་པའི་སྐུ་རུ་ངོ་ཤེས་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་ཡིན་པས་མ་སྐྲག་ཅིག༔ དོན་ལ་བཅོམ་ལྡན་འདས་རིན་ཆེན་འབྱུང་ལྡན་ཡབ་ཡུམ་དངོས་ཡིན་པས་མོས་པ་གྱིས་ཤིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཅེས་བསྒྲགས་པས་ཡི་དམ་དུ་ངོ་ཤེས་ནས་གཉིས་སུ་མེད་པར་ཐིམ་ནས་སངས་རྒྱས་པར་འགྱུར་རོ༔ ཡང་དེ་ལྟར་ངོ་སྤྲད་ཅིང་བག་ཆགས་ངན་པས་ཕྱིར་འཁྲིད་དེ་སྔངས་སྐྲག་སྐྱེས་ནས་བྲོས་པས༔ ཡི་དམ་དུ་མ་ཤེས་པར་གཤིན་རྗེར་མཐོང་ནས་ངོ་མ་འཕྲོད་པས༔ ཡང་ཞག་བཅུ་གཅིག་པ་ལ་ཁྲག་འཐུང་པདྨ་རིགས་ཀྱིས་བསུ་བ་ལ་འོང་སྟེ༔
ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་བཅུ་གཅིག་པ་ཁྲག་འཐུང་པདྨ་རིགས་ཀྱི་བཅོམ་ལྡན་འདས་པདྨ་ཧེ་རུ་ཀ་ཞེས་བྱ་བ༔ སྐུ་མདོག་དམར་ནག་ཞལ་གསུམ་ཕྱག་དྲུག་ཞབས་བཞི་བགྲད་པ༔ གཡས་དཀར་གཡོན་སྔོན༔ དབུས་དམར་ནག༔ ཕྱག་དྲུག་གཡས་ཀྱི་དང་པོ་ན་པདྨ༔ བར་བ་ན་ཁ་ཊྭཾ་ཀ༔ ཐ་མ་ན་དབྱུག་ཏོ༔ གཡོན་གྱི་དང་པོ་ན་དྲིལ་བུ༔ བར་བ་ན་དྷན་དྷ་དམར་གྱིས་བཀང་བ༔ ཐ་མ་ན་རྔེའུ་ཆུང་བསྣམས་པ༔ ཡུམ་པདྨ་ཀྲོ་ཏི་ཤྭ་རི་མ་སྐུ་ལ་འཁྲིལ་བ༔ གཡས་པས་མགུལ་ནས་འཁྱུད་ཅིང་༔ གཡོན་པས་དུང་དམར་ཞལ་དུ་སྟོབ་པ༔ ཡབ་ཡུམ་ཞལ་སྦྱོར་བ་མངོན་སུམ་རང་གི་ཀླད་པའི་ནང་གི་ནུབ་ནས་ཐོན་རང་ལ་འཆར་དུ་འོང་པས་དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ དྲན་པ་བསྐྱེད་ཅིག༔ རང་གི་རིག་པའི་སྐུར་ངོ་ཤེས་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་ཡིན་པས་མ་སྐྲག་ཅིག༔ མ་སྔངས་ཤིག༔ དོན་ལ་ནི་བཅོམ་ལྡན་འདས་སྣང་བ་མཐའ་ཡས་ཡབ་ཡུམ་དངོས་ཡིན་པས་མོས་པ་གྱིས་ཤིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཞེས་བསྒྲགས་པས་ཡི་དམ་གྱི་ལྷ་ཡིན་པས་ངོ་ཤེས་ནས་གཉིས་སུ་མེད་པར་ཐིམ་ནས་སངས་རྒྱས་པར་འགྱུར་རོ༔ ཡང་དེ་ལྟར་ངོ་སྤྲད་ཀྱང་བག་ཆགས་ངན་པས་ཕྱིར་ཁྲིད་དེ༔ སྔངས་སྐྲག་སྐྱེས་ནས་བྲོས་པས་ཡི་དམ་དུ་ངོ་མ་འཕྲོད་པ་སྲིད་པས༔ ཡང་ཞག་བཅུ་གཉིས་པ་ལ༔ ཁྲག་འཐུང་ལས་ཀྱི་རིགས་ཀྱི་ལྷ་ཚོགས་དང་༔ ཀོའུ་རི་མ་དང་༔ ཕྲ་མེན་མ་དང་༔ དབང་ཕྱུག་མ་རྣམས་བསུ་བ་ལ་འོང་སྟེ༔ ངོ་མི་ཤེས་པར་སྐྲག་ཏུ་འོང་བས༔ ངོ་སྤྲད་པ་ནི༔ ཡང་ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ ཞག་བཅུ་གཉིས་སོང་བའི་དུས་སུ་ཁྲག་འཐུང་ལས་ཀྱི་རིགས་ཀྱི་བཅོམ་ལྡན་འདས་ཀརྨཱ ་ཧེ་རུ་ཀ་ཞེས་བྱ་བ་སྐུ་མདོག་ལྗང་ནག་ཞལ་གསུམ་ཕྱག་དྲུག་ཞབས་བཞི་བགྲད་པ༔ གཡས་དཀར་གཡོན་དམར༔ དབུས་ལྗང་ནག་རྔམ་པ༔ ཕྱག་དྲུག་གཡས་ཀྱི་དང་པོ་ན་རལ་གྲི༔ བར་པ་ན་ཁ་ཊྭཱཾ་ཀ༔ ཐ་མ་ན་དབྱུག་ཏོ༔ གཡོན་གྱི་དང་པོ་ན་དྲིལ་བུ༔ བར་པ་ན་བྷན་དྷ༔ ཐ་མ་ན་ཐོང་གཤོལ་བསྣམས་པ༔ ཡུམ་ཀརྨཱ་ཀྲོ་ཏུ་ཤྭ་རི་མ་ཡབ་ཀྱི་སྐུ་ལ་འཁྲིལ་བ༔ གཡས་པས་ཡབ་ཀྱི་མགུལ་ནས་འཁྱུད་ཅིང་གཡོན་པས་དུང་དམར་ཞལ་དུ་སྟོབ་པ༔ ཡབ་ཡུམ་ཞལ་སྦྱོར་མངོན་སུམ་དུ་རང་གི་ཀླད་པའི་ནང་གི་བྱང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ མ་སྐྲག་ཅིག༔ མ་སྔངས་ཤིག༔ རང་གི་རིག་པའི་སྐུར་ངོ་ཤེས་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་ཡིན་པས་མ་སྐྲག་ཅིག༔ དོན་ལ་ནི་བཅོམ་ལྡན་འདས་དོན་ཡོད་གྲུབ་པ་ཡབ་ཡུམ་དངོས་ཡིན་ནོ༔ མོས་པ་དང་གུས་པ་དུང་དུང་གྱིས་ཤིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཞེས་བསྒྲགས་པས་ཡི་དམ་དུ་ངོ་ཤེས་ནས་གཉིས་སུ་མེད་པར་ཐིམ་ནས་སངས་རྒྱས་པར་འགྱུར་རོ༔ དེ་དག་བླ་མའི་གདམ་ངག་གིས་རང་སྣང་རིག་པའི་རྩལ་དུ་ངོ་ཤེས་པས༔ དཔེར་ན་སེང་གེའི་གསོབ་མཐོང་བ་ལྟ་བུར་གྲོལ་ཏེ༔ དེ་ཡང་སེང་གེའི་གསོབ་དེ་ལྟར་ཡིན་གྱི༔ དོན་མ་རྟོགས་ན་སྔངས་སྐྲག་སྐྱེ་སྟེ༔ མི་གཅིག་གིས་འདི་ལྟར་ཡིན་གྱིས་ངོ་སྤྲད་པས་མཚང་རིག་སྟེ༔ འཇིགས་པ་དང་བྲལ་བ་འདྲ་བར་འདིར་ཡང་ཁྲག་འཐུང་གི་ལྷ་ཚོགས་སྐུ་ཆེ་ལ་ཡན་ལག་རགས་པ༔ ནམ་མཁའི་ཁམས་དང་མཉམ་པ་འཆར་བའི་ཚེ༔ ངེས་པར་སྔངས་སྐྲག་སྐྱེས་ཏེ༔ ངོ་སྤྲོད་འདི་ཐོབ་མ་ཐག་ཏུ་རང་སྣང་ངམ༔ ཡི་དམ་དུ་ངོ་ཤེས་ཏེ་སྔར་གོམས་པའི་འོད་གསལ་མ་དང་༔ ཕྱིས་ཤར་བའི་རང་བྱུང་གི་འོད་གསལ་མ་བུ་གཉིས་འདྲེས་ཏེ༔ རང་ལ་རང་ཤར་རང་གྲོལ་དུ་སྔར་འདྲིས་ཀྱི་མི་དང་འཕྲད་པ་ལྟར༔ རང་རིག་རང་གསལ་རང་གྲོལ་དུ་འགྱུར་རོ༔ འདིས་ངོ་སྤྲོད་མ་ཐོབ་ན༔ གང་ཟག་བཟང་པོ་ཡིན་ཀྱང་༔ འདི་ནས་ཕྱིར་ལོག་སྟེ༔ འཁོར་བར་འཁྱམ་མོ༔ དེ་ནས་ཀོའུ་རཱི་བརྒྱད་ཀྱི་ཁྲོ་མོ་དང་༔ ཕྲ་མེན་མགོ་བརྙན་སྣ་ཚོགས་རང་གི་ཀླད་པའི་ནང་ནས་ཐོན་ནས་རང་ལ་ཤར་དུ་འོང་བས་༔ ཡང་ངོ་སྤྲད་པ་ནི༔ ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ རང་གི་ཀླད་པའི་ནང་ནས་ཀོ་རཱི་མ་མོ་བརྒྱད་ཐོན་ནས་རང་ལ་འཆར་དུ་འོང་ངོ་༔ དེ་ལ་མ་འཇིགས་ཤིག༔ རང་གི་ཀླད་པའི་ཤར་ནས་ཀོའུ་རཱི་མ་དཀར་མོ༔ གཡས་ན་ཞིང་གི་དབྱུག་ཏོ་ཐོགས་པ༔ གཡོན་ན་བྷན་དྷ་དམར་གྱིས་བཀང་བ་བསྣམས་ནས་རང་ལ་འཆར་དུ་འོང་ངོ་༔ མ་འཇིགས་ཤིག༔ ལྷོ་ནས་ཙོའུ་རཱི་སེར་མོ་མདའ་གཞུ་འགེངས་པ་དང་༔ ནུབ་ནས་ཕྲ་མེན་དམར་མོ་ཆུ་སྲིན་གྱི་རྒྱལ་མཚན་བསྣམས་པ་དང་༔ བྱང་ནས་བེ་ཏ་ལཱི་ནག་མོ་རྡོ་རྗེ་དང་བྷན་དྷ་དམར་གྱིས་བཀང་བ་བསྣམས་པ་དང་༔ ཤར་ལྷོ་ནས་པུསྐ་སཱི་དམར་སེར་གཡས་པས་རྒྱུ་མ་བཟུང་ནས་གཡོན་པས་ཞལ་དུ་གསོལ་བ༔ ལྷོ་ནུབ་ཏུ་ཀསྨ་རཱི་ལྗང་ནག་གཡོན་པས་བྷན་དྷ་ཁྲག་གིས་བཀང་བ་བཟུང་ནས་གཡས་པས་རྡོ་རྗེས་དཀྲུག་ཅིང་ཞལ་དུ་གསོལ་བ་དང་༔ ནུབ་བྱང་ནུ་ཙན་དྷ་ལཱི་སེར་སྐྱ་མགོ་ལུས་ཕྲལ་བ༔ གཡས་པས་ཙིཏྟ་བསྣམས་ནས་གཡོན་པས་ལུས་པོ་ཟ་བ་དང་༔
བྱང་ཤར་དུ་སྨེ་ཤ་ནཱི༔ མཐིང་ནག་ཞིང་གི་མགོ་ལུས་ཕྲལ་ནས་ཟ་བ་དང་༔ གནས་ཀྱི་ཀོའུ་རཱི་མ་བརྒྱད་པོ་ཡང་ཁྲག་འཐུང་ཡབ་ལྔ་བསྐོར་ནས་རང་གི་ཀླད་པའི་ནང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ དེའི་ཕྱི་རིམ་ནས་ཡུལ་གྱི་ཕྲ་མེན་བརྒྱད་ཐོན་ནས་རང་ལ་འཆར་དུ་འོང་ངོ་༔ ཤར་ནས་སེང་ཧ་མུ་ཀ་སྨུག་ནག་སེང་མགོ་ཅན་ལག་པ་གཉིས་བྲང་ཁར་བསྣོལ་ནས་ཁའི་ནང་དུ་རོ་ཐོགས་ཏེ་རལ་བ་བསིགས་པ་དང་༔ལྷོ་ནས་བྱ་ཀྲི་མུ་ཀ་དམར་མོ་སྟག་གི་མགོ་ཅན་ལག་གཉིས་མཐུར་དུ་བསྣོལ་ནས་མིག་འབྲུ་ཚུགས་སུ་ལྟ་ཞིང་མཆེ་བ་གཉེར་བ་དང་༔ ནུབ་ནས་སྲི་ལ་མུ་ཀ་ནག་མོ་ཝ་མགོ་ཅན་གཡས་པས་སྤུ་གྲི་ཐོགས་ནས་༔ གཡོན་པས་རྒྱུ་མ་བཟུང་ཞིང་ཟ་བ་དང་༔ ཁྲག་ལྡག་པ༔ བྱང་ནས་ཤྭ་ན་མུ་ཀ་མཐིང་ནག་སྤྱང་མགོ་ཅན་ལག་པ་གཉིས་ཀྱིས་རོ་ཁར་ཁྱེར་ནས་མིག་འབྲུ་ཚིགས་སུ་ལྟ་བ་དང་༔ ཤར་ལྷོར་ཀྲི་ཏ་མུ་ཀ་དཀར་སེར་བྱ་རྒོད་མགོ་ཅན་ཞིང་ཆེན་ཕྲག་ལ་ཁུར་ནས་ཀེང་རུས་ལག་ཏུ་ཐོགས་པ་དང་༔ ལྷོ་ནུབ་ནས་ཀང་ཀ་མུ་ཀ་དམར་ནག་དུར་བྱའི་མགོ་ཅན་ཞིང་ཆེན་ཕྲག་ལ་ཁུར་བ་དང་༔ ནུབ་བྱང་ནས་ཁ་ཁཱ་མུ་ཀ་ནག་མོ་བྱ་རོག་མགོ་ཅན་གཡོན་དུ་བྷན་དྷ་ཐོགས་ནས་གཡས་རལ་གྲི་ཐོགས་ཏེ༔ གློ་སྙིང་ཟ་བ་དང་༔ བྱང་ཤར་ནས་ཧུ་ལུ་མུ་ཀ་མཐིང་ནག་འུག་པའི་མགོ་ཅན་གཡས་སུ་རྡོ་རྗེ་ཐོགས་ནས༔ གཡོན་པས་དུང་ཁྲག་འཐུང་བ་དང་༔ ཡུལ་གྱི་ཕྲ་མེན་བརྒྱད་པོ་དེ་ཡང་ཁྲག་འཐུང་ཡབ་ལྔ་ལ་བསྐོར་ནས༔ རང་གི་ཀླད་པའི་ནང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ གང་ཤར་ཐམས་ཅད་རང་སྣང་རིག་པའི་ངང་དུ་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་སྒོ་མ་བཞི་ཡང་རང་གི་ཀླད་པའི་ནང་ནས་ཐོན་ནས་རང་ལ་འཆར་དུ་འོང་བས་ངོ་ཤེས་པར་གྱིས་ཤིག༔ རང་གི་ཀླད་པའི་ཤར་ནས་རྟ་གདོང་དཀར་མོ་ལྕགས་ཀྱུ་འཛིན་པ་ཤར་དུ་འོང་ངོ་༔ ལྷོ་ནས་ཕག་གདོང་མ་སེར་མོ་ཞགས་པ་འཛིན་པ་དང་༔ ནུབ་ནས་སེང་གདོང་མ་དམར་མོ་ལྕགས་སྒྲོག་འཛིན་པ་དང་༔ བྱང་ནས་སྤྲུལ་གདོང་མ་ལྗང་ཁུ་དྲིལ་བུ་འཛིན་པ་དང་༔ སྒོ་མ་བཞི་ཡང་རང་གི་ཀླད་པའི་ནང་ནས་ཐོན་ནས་རང་ལ་འཆར་དུ་འོང་ངོ་༔ ཡི་དམ་གྱི་ལྷ་ཡིན་པས་ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ་ཧེ་རུ་ཀ་དྲག་པོའི་ལྷ་སུམ་ཅུ་ཐམ་པའི་ཕྱི་རིམ་དུ་དབང་ཕྱུག་མ་ཉི་ཤུ་རྩ་བརྒྱད་མགོ་བརྙན་སྣ་ཚོགས་དང་བཅས་ཏེ༔ མཚོན་ཆ་སྣ་ཚོགས་པ་ཐོགས་ནས་ཀླད་པའི་ནང་ནས་ཐོན་ནས་རང་ལ་འཆར་དུ་འོང་ངོ་༔ དེ་ལ་མ་འཇིགས་པར་གང་ཤར་ཐམས་ཅད་རང་སྣང་རིག་པའི་རྩལ་དུ་ངོ་ཤེས་པར་གྱིས་ཤིག༔ དོན་ཆེན་འགགས་ལ་ཐུག་པའི་དུས་ཚོད་འདིར༔ བླ་མའི་གདམས་ངག་དྲན་པར་གྱིས་ཤིག༔ ཀྱེ་རིགས་ཀྱི་བུ་ཤར་ནས་སྲིན་མོ་སྨུག་ནག་གཡག་མགོ་མ༔ ལག་ན་རྡོ་རྗེ་ཐོགས་པ་དང་ཚངས་པ་དམར་སེར་སྦྲུལ་མགོ་མ༔ ལག་ན་འཁོར་ལོ་འཛིན་པ་དང་༔ ལྷ་ཆེན་ལྗང་ནག་གཟིག་མགོ་མ་ལག་ན་ཏྲི་ཤུལ་ཐོགས་པ་དང་༔ གཏོགས་འདོད་སྔོན་མོ་སྲེ་མོང་མགོ་ཕྱག་ན་འཁོར་ལོ་འཛིན་པ་དང་༔ གཞོན་ནུ་དམར་མོ་དྲེད་མགོ་མ་ལག་ན་མདུང་ཐུང་འཛིན་པ་དང་༔ བརྒྱ་བྱིན་དཀར་མོ་དོམ་མགོ་མ་ལག་ན་རྒྱུ་ཞགས་ཐོགས་པ་དང་༔ ཤར་གྱི་རྣལ་འབྱོར་མ་དྲུག་ཀླད་པའི་ནང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ ཀྱེ་རིགས་ཀྱི་བུ་ལྷོ་ནས་རྡོ་རྗེ་སེར་མོ་ཕག་མགོ་མ་ལག་ན་སྤུ་གྲི་ཐོགས་པ་དང་༔ ཞི་བ་དམར་མོ་ཆུ་སྲིན་མགོ་ལག་ན་བུམ་པ་ཐོགས་པ་དང་༔ བདུད་རྩི་དམར་མོ་སྡིག་པའི་མགོ་ལག་ན་པདྨ་ཐོགས་པ་དང་༔ ཟླ་བ་དཀར་མོ་ཁྲའི་མགོ་ལག་ན་རྡོ་རྗེ་ཐོགས་པ་དང་༔ བེ་ཅོན་ལྗང་ནག་ཝའི་མགོ་ལག་ན་དབྱུག་ཏོ་ཕྱར་བ་དང་༔ སྲིན་མོ་སེར་ནག་སྟག་གི་མགོ་ལག་ན་ཐོད་ཁྲག་ཐོགས་པ་དང་༔ ལྷའི་རྣལ་འབྱོར་མ་དྲུག་ཀླད་པའི་ནང་ནས་ཐོན་ནས་རང་ལ་འཆར་དུ་ཡོང་ངོ་༔ དེ་ལ་མ་འཇིགས་ཤིག༔ ཀྱེ་རིགས་ཀྱི་བུ་ནུབ་ནས་ཟ་བ་ལྗང་ནག་བྱ་རྒོད་མགོ་ལག་ན་བེ་ཅོན་ཐོགས་པ་དང་༔ དགའ་བ་དམར་མོ་རྟའི་མགོ་ལག་ན་ཁོག་ཆེན་ཐོགས་པ་དང་༔ སྟོབས་ཆེན་དཀར་མོ་ཁྱུང་གི་མགོ་ལག་ན་དབྱུག་ཏོ་ཐོགས་པ་དང་༔ སྲིན་མོ་དམར་མོ་ཁྱིའི་མགོ་ལག་ན་རྡོ་རྗེ་སྤུ་གྲིས་གཅོད་པ་དང་༔ འདོད་པ་དམར་མོ་པུ་ཤུད་མགོ་ལག་ན་མདའ་གཞུ་འགེངས་པ་དང་༔ ནོར་སྲུངས་དམར་ལྗང་ཤ་བའི་མགོ་ལག་ན་བུམ་པ་འཛིན་པ་དང་༔ ནུབ་ཀྱི་རྣལ་འབྱོར་མ་དྲུག་ཀླད་པའི་ནང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ ཀྱེ་རིགས་བུ་བྱང་ནས་རླུང་ལྷ་སྔོན་མོ་སྤྱང་ཀིའི་མགོ་ལག་ན་བ་དན་ཕྱར་བ་དང་༔ མི་མོ་དམར་མོ་སྐྱིན་གྱི་མགོ་ལག་ན་གསལ་ཤིང་འཛིན་པ་དང་༔ ཕག་མོ་ནག་མོ་ཕག་གི་མགོ་ལག་ན་མཆེ་ཞགས་བསྣམས་པ་དང་༔ རྡོ་རྗེ་དམར་མོ་ཁྭ་ཏའི་མགོ་ལག་ན་ཞིང་ཆུང་འཛིན་པ་དང་༔ སྣ་ཆེན་ལྗང་ནག་གླང་ཆེན་མགོ་ལག་ན་བམ་ཆེན་ཐོགས་ཤིང་ཐོད་ཁྲག་འཐུང་བ་དང་༔ ཆུ་ལྷ་སྔོན་མོ་སྦྲུལ་གྱི་མགོ་ལག་ན་སྦྲུལ་ཞགས་བསྣམས་པ་དང་༔ བྱང་གི་རྣལ་འབྱོར་མ་དྲུག་ཀླད་པའི་ནང་ནས་ཐོན་ནས་རང་ལ་འཆར་རོ༔ དེ་ལ་མ་འཇིགས་ཤིག༔ ཀྱེ་རིགས་ཀྱི་བུ་མ་ཡེངས་པར་ཉོན་ཅིག༔ སྒོ་མ་རྣལ་འབྱོར་མ་བཞི་ཀླད་པའི་ནང་ནས་ཐོན་ནས་རང་ལ་འཆར་དུ་འོང་ངོ་༔ ཤར་ནས་རྡོ་རྗེ་དཀར་མོ་ཁུ་བྱུག་གི་མགོ་ཅན་ལག་ན་ལྕགས་ཀྱུ་འཛིན་པ་དང་༔ ལྷོ་ནས་རྡོ་རྗེ་སེར་མོ་ར་མགོ་མ་ལག་ན་ཞགས་པ་འཛིན་པ་དང་༔ ནུབ་ནས་རྡོ་རྗེ་དམར་མོ་སེང་མགོ་མ་ལག་ན་ལྕགས་སྒྲོག་འཛིན་པ་དང་༔ བྱང་ནས་རྡོ་རྗེ་ལྗང་ནག་སྦྲུལ་མགོ་མ་ལག་ན་དྲིལ་བུ་འཛིན་པ་དང་༔ རྣལ་འབྱོར་མ་སྒོ་མ་བཞི་ཀླད་པའི་ནང་ནས་ཐོན་ནས་རང་ལ་འཆར་དུ་འོང་ངོ་༔ དབང་ཕྱུག་མ་ཉི་ཤུ་རྩ་བརྒྱད་ཀྱང་༔ ཧེ་རུ་ཀ་དྲག་པོའི་ལྷ་རང་བྱུང་གི་སྐུའི་རང་རྩལ་ལས་རང་ཤར་བ་ཡིན་པས༔ ངོ་ཤེས་པར་གྱིས་ཤིག༔ ཀྱེ་རིགས་ཀྱི་བུ༔ ཆོས་སྐུ་སྟོང་པའི་ཆ་ལས་ཞི་བའི་ལྷ་རུ་ཤར་བ་ཡིན་ནོ༔ ངོ་ཤེས་པར་གྱིས་ཤིག༔ ལོངས་སྐུ་གསལ་བའི་ཆ་ལས་ཁྲོ་བོའི་ལྷ་རུ་འཆར་བ་ཡིན་པས་ངོ་ཤེས་པར་གྱིས་ཤིག རང་གི་ཀླད་པའི་ནང་ནས་ཁྲག་འཐུང་ལྔ་བཅུ་རྩ་བརྒྱད་ཀྱི་ལྷ་ཚོགས་ཐོན་ནས་རང་ལ་འཆར་བའི་དུས་འདིར་གང་ཤར་ཐམས་ཅད་རང་གི་རིག་པའི་རང་མདངས་ལས་ཤར་བ་ཤེས་ན༔ དེ་མ་ཐག་དུ་ཁྲག་འཐུང་གི་སྐུ་དང་གཉིས་སུ་མེད་པར་སངས་རྒྱས་སོ༔ ཀྱེ་རིགས་ཀྱི་བུ༔ དེ་ལྟར་ངོ་མ་ཤེས་ན་ཁྱེད་དེ་རྣམས་ལ་ཞེད་ཅིང་བྲེད་པས་སླར་སྡུག་བསྔལ་གྱིས་ནོན་པར་འགྲོའོ༔ དེ་ལྟར་ངོ་མ་ཤེས་ན་ཁྲག་འཐུང་གི་ལྷ་ཚོགས་ཐམས་ཅད་གཤིན་རྗེ་རུ་མཐོང་ནས་ཁྲག་འཐུང་གི་ལྷ་ལ་འཇིགས་སོ༔ སྔངས་སོ༔ སྐྲག་གོ༔ བརྒྱལ་ལོ༔ རང་སྣང་བདུད་དུ་སོང་ནས་འཁོར་བར་འཁྱམ་མོ༔ མ་ཞེན་མ་སྐྲག་ན་འཁོར་བར་མི་འཁྱམ་མོ༔ ཀྱེ་རིགས་ཀྱི་བུ༔ ཞི་བ་དང་ཁྲོ་བོའི་སྐུ་དེ་རྣམས་ཀྱང་༔ ཆེ་བ་ནམ་མཁའི་མཐའ་དང་མཉམ་པ༔ འབྲིང་རྣམས་ནི་རི་རབ་ཙམ་པ༔ ཐ་མ་ཡང་རང་ལུས་བཅོ་བརྒྱད་བརྩེགས་པ་ཙམ་འབྱུང་བས༔ དེ་ལ་མ་སྐྲག་ཅིག༔ སྣང་སྲིད་ཐམས་ཅད་འོད་དང་སྐུ་རུ་འཆར་རོ༔ སྣང་བ་ཐམས་ཅད་འོད་དང་སྐུ་རུ་འཆར་བ་དེ་རང་གི་རིག་པའི་རང་མདངས་སུ་ངོ་ཤེས་ནས༔ རང་མདངས་རང་འོད་དང་སྐུ་གཉིས་སུ་མེད་པར་ཐིམ་ནས་སངས་རྒྱས་སོ༔ བུ་ཁྱོད་མཐོང་སྣང་འཇིགས་སྐྲག་གི་སྣང་བ་གང་བྱུང་ཡང་རང་སྣང་དུ་ངོ་ཤེས་པར་གྱིས་ཤིག༔
འོད་གསལ་རང་རིག་རང་མདངས་སུ་ངོ་ཤེས་པར་གྱིས་ཤིག༔ དེ་ལྟར་ངོ་ཤེས་ན་ད་ལྟ་རང་ལ་སངས་རྒྱས་པ་ལ་ཐེ་ཚོམ་མེད་དོ༔ སྐད་ཅིག་གཅིག་གིས་རྫོགས་སངས་རྒྱས༔ ཞེས་བྱ་བ་དེ་ད་རེས་འབྱུང་བ་ཡིན་ནོ༔ ཡིད་ལ་དྲན་པར་གྱིས་ཤིག༔ ཀྱེ་རིགས་ཀྱི་བུ༔ རང་གི་ད་ལྟ་ངོ་མ་ཤེས་ནས་སྐྲག་ན༔ ཞི་བའི་སྐུ་ཐམས་ཅད་མགོན་པོ་ནག་པོའི་སྐུར་ཤར་རོ༔ ཁྲོ་བོའི་སྐུ་ཐམས་ཅད་གཤིན་རྗེ་ཆོས་ཀྱི་རྒྱལ་པོའི་སྐུ་རུ་ཤར་ནས་རང་སྣང་བདུད་དུ་སོང་ནས་འཁོར་བར་འཁྱམ་མོ༔ ཀྱེ་རིགས་ཀྱི་བུ༔ རང་སྣང་ངོ་མ་ཤེས་ན༔ བཀའ་མདོ་རྒྱུད་ཐམས་ཅད་ལ་མཁས་ཤིང་བསྐལ་བར་ཆོས་བྱས་ཀྱང་སངས་མི་རྒྱའོ༔ རང་སྣང་ངོ་ཤེས་ན་གནད་གཅིག་དང་ཚིག་གཅིག་གིས་སངས་རྒྱས་སོ༔ རང་སྣང་ངོ་མ་ཤེས་ན་ཤི་མ་ཐག་ཏུ་ཆོས་ཉིད་བར་དོར་གཤིན་རྗེ་ཆོས་ཀྱི་རྒྱལ་པོའི་སྐུ་འཆར་རོ༔ གཤིན་རྗེ་ཆོས་ཀྱི་རྒྱལ་པོ་སྐུ་ཆེ་བ་ནི་ནམ་མཁའི་མཐའ་དང་མཉམ་པ༔ འབྲིང་བ་ནི་རི་རབ་ཙམ་གྱིས་འཇིག་རྟེན་གྱི་ཁམས་གང་ནས་འོང་ངོ་༔ དེ་ཡང་ཡ་སོས་མ་མཆུ་མནན་པ༔ མིག་ཤེལ་མིག་དུ་ཡོད་པ༔ སྐྲ་སྤྱི་བོར་བཅིང་བ༔ གསུས་པ་ཆེ་བ༔ སྐེ་ཕྲ་བ༔ ལག་ན་ཁྲམ་ཤིང་ཐོགས་པ༔ ཁ་ནས་རྒྱོབ་སོད་ཀྱི་སྒྲ་སྒྲོག་པ༔ ཀླད་པ་འཐུང་བ༔ མགོ་ལུས་ཕྲལ་བ༔ དོན་སྙིང་འདོན་པ༔ དེ་ལྟ་བུའི་འཇིག་རྟེན་གྱི་ཁམས་གང་ནས་འོང་ངོ་༔ ཀྱེ་རིགས་ཀྱི་བུ༔ དེ་ལྟ་བུའི་སྣང་བ་ཤར་ནས་བྱུང་བའི་ཚེ༔ ཁྱོད་འཇིགས་པ་དང་སྐྲག་པ་མ་བྱེད་ཅིག༔ ཁྱོད་རང་བག་ཆགས་ཡིད་ཀྱི་ལུས་ཡིན་པས༔ བསད་པ་དང་༔ གཏུབ་པ་བྱུང་ཡང་འཆི་རྒྱུ་མེད་དོ༔ དོན་ལ་ཁྱོད་སྟོང་པའི་རང་གཟུགས་ཡིན་པས་བྲེད་སྔངས་མི་དགོས་སོ༔ གཤིན་རྗེ་རྣམས་ཀྱང་རང་གི་རིག་པའི་རང་མདངས་ལས་ཤར་བ་ཡིན་པས༔ དངོས་པོ་ཅན་དུ་གྲུབ་པ་མེད་དོ༔ སྟོང་པ་ཉིད་ལ་སྟོང་ཉིད་ཀྱིས་གླགས་མི་རྙེད་དོ༔ ཁྱོད་རང་གི་རིག་པའི་རང་རྩལ་ལས་ཤར་བ་མ་གཏོགས་པ༔ ཕྱི་རོལ་ན་ཞི་བ་དང་ཁྲོ་བོ་དང་༔ ཁྲག་འཐུང་དང་༔ མགོ་བརྙན་དང་༔ འཇའ་འོད་དང་༔ གཤིན་རྗེའི་གཟུགས་འཇིགས་འཇིགས་ལ་སོགས་པ༔ དངོས་སུ་གྲུབ་པ་མེད་པར་ཐག་ཆོད་དོ༔ དེ་ལྟར་ཤེས་ན་འཇིགས་སྐྲག་ཐམས་ཅད་རང་སར་གྲོལ་ནས༔ གཉིས་སུ་མེད་པར་ཐིམ་ནས་སངས་རྒྱས་པར་འགྱུར་རོ༔ དེ་ལྟར་མ་ཤེས་ནའང་ཡི་དམ་གྱི་ལྷ་ཡིན་ནོ༔ བདག་བར་དོའི་འཕྲང་ལ་བསུ་བ་ལ་འབྱོན་པར་འདུག་གོ༔ སྐྱབས་སུ་མཆིའོ༔ སྙམ་པའི་མོས་པ་དུང་དུང་མཛོད་ཅིག༔ དཀོན་མཆོག་གསུམ་རྗེས་སུ་དྲན་པར་གྱིས་ཤིག༔ ཁྱོད་རང་གི་ཡི་དམ་གྱི་ལྷ་གང་ཡིན་པ་དེ་དྲན་པར་གྱིས་ཤིག༔ མཚན་ནས་བོས་ཤིག༔ བདག་བར་དོ་འཁྱམས་ནས་ཡོད་པས་ར་མདའ་མཛོད་ཅིག༔ ཐུགས་རྗེས་ཟུངས་ཤིག༔ ཡི་དམ་རིན་པོ་ཆེ་ཞེས་བོས་ལ་གསོལ་བ་ཐོབ་ཅིག༔ ཁྱོད་རང་གི་བླ་མའི་མཚན་ནས་བརྗོད་ལ་བར་དོར་འཁྱམས་ནས་ཡོད་པས་ར་མདའ་མཛོད་ཅིག༔ ཐུགས་རྗེས་མ་གཏང་གྱིས་ལ་གསོལ་བ་ཐོབ་ཅིག༔ ཁྲག་འཐུང་གི་ལྷ་ཚོགས་ལ་མོས་པ་གྱིས་ལ་གསོལ་བ་ཐོབ་ཅིག༔ སྨོན་ལམ་འདི་ཡང་ཐོབ་ཅིག༔ ཀྱེ་མ་བག་ཆགས་དྲག་པོས་འཁོར་བར་འཁྱམས་པའི་ཚེ༔ སྔངས་སྐྲག་འཇིགས་སྣང་སྤངས་པའི་འོད་ལམ་ལ༔ བཅོམ་ལྡན་ཞི་ཁྲོའི་ཚོགས་ཀྱིས་ལམ་སྣ་དྲོངས༔ དབྱིངས་ཕྱུག་ཁྲོ་མོའི་ཚོགས་ཀྱིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ དགའ་བའི་གྲོགས་དང་བྲལ་ནས་གཅིག་པར་འཁྱམས༔ རང་སྣང་སྟོང་བའི་གཟུགས་བརྙན་འཆར་དུས་དེར༔ སངས་རྒྱས་རྣམས་ཀྱིས་ཐུགས་རྗེས་ཤུགས་ཕྱུངས་ནས༔ སྔངས་སྐྲག་བར་དོའི་འཇིགས་པ་མི་འབྱུང་ཤོག༔ ཡེ་ཤེས་གསལ་བའི་འོད་ལྔ་འཆར་དུས་འདིར༔ མི་འཇིགས་མི་སྐྲག་རང་ངོ་ཤེས་པར་ཤོག༔ ཞི་དང་ཁྲོ་བོའི་སྐུ་གཟུགས་འཆར་དུས་འདིར༔ མི་འཇིགས་གདེངས་ཐོབ་བར་དོ་ངོ་ཤེས་ཤོག༔ ལས་ངན་དབང་གིས་སྡུག་བསྔལ་མྱོང་ཙ་ན༔ ཡི་དམ་ལྷ་ཡིས་སྡུག་བསྔལ་སེར་ཤོག༔ ཆོས་ཉིད་རང་སྒྲ་འབྲུག་སྟོང་ལྡིར་ཙ་ན༔ ཐམས་ཅད་ཡིག་དྲུག་སྒྲ་རུ་འགྱུར་བར་ཤོག༔ སྐྱབས་མེད་ལས་ཀྱི་རྗེས་སུ་འབྲང་དུས་འདིར༔ ཐུགས་རྗེ་ཆེན་པོས་བདག་ལ་བསྐྱབ་ཏུ་གསོལ༔ བག་ཆགས་ལས་ཀྱིས་སྡུག་བསྔལ་མྱོང་དུས་འདིར༔ འོད་གསལ་བདེ་བའི་ཏིང་འཛིན་འཆར་བར་ཤོག༔ འབྱུང་ལྔའི་ཁམས་རྣམས་སྒྲ་རུ་མི་སྡང་ཞིང་༔ སངས་རྒྱས་རིགས་ལྔའི་ཞིང་ཁམས་མཐོང་བར་ཤོག༔ ཅེས་དེ་སྐད་མོས་གུས་དྲག་པོ་དང་བཅས་པས་སྨོན་ལམ་ཐོབ་ཅིག༔ འཇིགས་སྐྲག་ཐམས་ཅད་ཡལ་ནས་ངེས་པར་ལོངས་སྐུར་སངས་རྒྱས་པར་འགྱུར་བས་གལ་ཆེའོ༔ མ་ཡེངས་ཤིག༔ ཅེས་ལན་གསུམ་མམ་བདུན་གྱི་བར་དུ་བརྗོད་དོ༔ དེས་ནི་སྡིག་པ་ཇི་ལྟར་ཆེ་ཞིང་ལས་འཕྲོ་ནི་ཇི་ལྟར་ངན་ཡང་མི་གྲོལ་མི་སྲིད་དོ༔ འདི་རྣམས་ཇི་ལྟར་བྱས་ཀྱང་ངོ་མ་འཕྲོད་ན༔ བར་དོ་གསུམ་པ་སྲིད་པ་བར་དོར་འཁྱམས་དགོས་པས༔
༈ དེའི་ངོ་སྤྲོད་འོག་ཏུ་ཞིབ་པར་བསྟན་ཏོ༔ སྤྱིར་གོམས་འདྲིས་ཆེ་ཆུང་གང་ལའང་འཆི་ཁར་བག་རེ་ཙམ་འཁྲུལ་བ་མང་པས་ཐོས་གྲོལ་འདི་མེད་པའི་ཐབས་མེད་དོ༔ གོམས་པ་ཆེ་བ་རྣམས་ལ་བེམ་རིག་བྲལ་ནས་ཆོས་ཉིད་ལམ་གྱིས་འོང་ངོ་༔ གསོན་པོའི་དུས་སུ་རིག་ཐོག་ཏུ་ངོ་འཕྲོད་པ་དང་༔ ཉམས་མྱོང་ཡོད་པ་རྣམས་འཆི་ཁའི་བར་དོར་འོད་གསལ་ཤར་བའི་དུས་སུ༔ སྟོབས་ཤིན་ཏུ་ཆེ་བས༔ གསོན་པོའི་དུས་ཉམས་ལེན་གལ་ཆེའོ༔ ཡང་གསོན་པོའི་དུས་སུ་གསང་སྔགས་ཀྱི་ལྷའི་བསྐྱེད་རྫོགས་བསྒོམས་པ་རྣམས་ནི་ཆོས་ཉིད་བར་དོ་ལ་ཞི་ཁྲོའི་སྣང་བ་ཤར་བའི་དུས་སུ་སྟོབས་ཤིན་ཏུ་ཆེ་བར་ཡོད་དོ༔ དེ་བས་ན་གསོན་པོའི་དུས་སུ་ཡང་ཁྱད་པར་བར་དོ་ཐོས་གྲོལ་འདི་ཡིད་ལ་ཤིན་ཏུ་བྱང་བར་བྱེད་པ་ནི་གལ་ཆེའོ༔ འདི་བཅང་བར་བྱའོ༔
ཀུན་ཆུབ་པར་བྱའོ༔ ཀླག་པར་བྱའོ༔ ཚུལ་བཞིན་དུ་ཡིད་ལ་བྱའོ༔ དུས་གསུམ་དུ་མ་ཆགས་པར་བཀླག་བྱའོ༔ ཚིག་དོན་ཡིད་ལ་ཤིན་ཏུ་གསལ་བར་བྱའོ༔ གཤེད་མ་བརྒྱའི་དེད་ནས་བྱུང་ཡང་འདིའི་ཚིག་དོན་ཡིད་ལ་མ་བརྗེད་པར་བྱའོ༔ འདི་ནི་ཐོས་གྲོལ་ཆེན་མོ་ཞེས་བྱ་བ་ཡིན་པས༔ མཚམས་མེད་པ་ལྔ་བསགས་པའི་མིའི་རྣ་ལམ་དུ་ཐོས་ན་ཡང་༔ ངེས་པར་གྲོལ་བར་འགྱུར་རོ༔ དེའི་ཕྱིར་ཁྲོམ་ཆེན་པོའི་ནང་དུ་བཀླག་པར་བྱའོ༔ སྤེལ་བར་བྱའོ༔ དེ་ལྟར་ལན་གཅིག་ཚོར་བས་དོན་མ་རྟོགས་ཀྱང་༔ བར་དོའི་རིག་པ་དགུ་འགྱུར་གྱིས་གསལ་དུ་འགྲོ་བས་དེའི་དུས་སུ་ཚིག་གཅིག་ཀྱང་མ་བརྗེད་པར་དྲན་པར་འགྱུར་རོ༔ དེའི་ཕྱིར་ན་གསོན་པོའི་དུས་སུ་ཀུན་གྱི་རྣ་བར་བསྒྲགས་པར་བྱའོ༔ ནད་པ་ཀུན་གྱི་སྔས་སུ་བཀླག་པར་བྱའོ༔ ཤི་བའི་རོ་ཐམས་ཅད་ཀྱི་རྩར་བཀྲག་པར་བྱའོ༔ རྒྱ་ཆེར་སྤེལ་བར་བྱའོ༔ འདི་དང་འཕྲད་པ་ནི་སྐལ་བ་ཤིན་ཏུ་བཟང་པ་ཡིན་ནོ༔ ཚོགས་བསགས་ཤིང་༔ སྒྲིབ་པ་བྱང་བ་རྣམས་མ་གཏོགས་པ་འདི་དང་འཕྲད་པར་དཀའོ༔ གལ་ཏེ་ཕྲད་ན་ཡང་བློར་ཤོང་པར་དཀའོ། །འདི་ཐོས་ནས་ལོག་ལྟ་མ་སྐྱེས་པ་ཁོ་ནས་གྲོལ་བར་འགྱུར་རོ༔ དེའི་ཕྱིར་འདི་ལ་ཤིན་ཏུ་གཅེས་སྤྲས་སུ་བྱའོ༔ འདི་ནི་ཆོས་ཐམས་ཅད་ཀྱི་བཅུད་ཡིན་ནོ༔ བར་དོའི་གདམས་པ་ཐོས་པ་ཙམ་གྱིས་གྲོལ་བ༔ བལྟས་པ་ཙམ་གྱིས་གྲོལ་བ༔ བར་དོ་ཐོས་གྲོལ་ཆེན་མོ་ཞེས་བྱ་བ༔ ཆོས་ཉིད་བར་དོའི་ངོ་སྤྲོད་རྫོགས་སོ༔ གྲུབ་ཆེན་ཉི་ཟླ་སངས་རྒྱས་ཀྱི་སྲས་ཀྱི་ཐུ་བོ༔ གྲུབ་ཐོབ་ཀརྨ་གླིང་པས་ཆུ་བོ་གསེར་ལྡན་གྱི་འགྲམ་སྒམ་པོ་གདར་གྱི་རི་བོ་རི་ལྷ་བྲན་གྱིས་གར་བྱེད་པ་འདྲ་བའི་གཏེར་ནས་གསང་སྟེ་གདན་དྲངས་པའོ༔ དེས་སྲས་ཆོས་རྗེ་གླིང་པ་ལ་བཀའ་ལུང་གཏད་དོ༔ དེས་གུ་རུ་སུཪྻ་ཙནྟྲ་རསྨི་ལ་བཀའ་བབས་པ་ལགས་སོ༔ དེའི་དྲུང་དུ་བདག་ག་ག་དྷརྨ་པ་མུ་དྲས་གུས་པར་ཞུས་སོ༔ འདི་བྲིས་དགེ་བས་སངས་རྒྱས་ཀྱི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡིན་རིང་དུ་གནས་པར་གྱུར་ཅིག༔
༁ྃ༔ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ སྲིད་པ་བར་དོའི་ངོ་སྤྲོད་གསལ་འདེབས་ཐོས་གྲོལ་ཆེན་མོ་བཞུགས་སོ༔ བླ་མ་ཡི་དམ་ལྷ་ཚོགས་ལ༔ གུས་པའི་ཡིད་ཀྱིས་ཕྱག་འཚལ་ལོ༔ བར་དོ་གྲོལ་བར་མཛད་དུ་གསོལ༔ བར་དོ་ཐོས་གྲོལ་ཆེན་མོ་ལས༔ ཆོས་ཉིད་བར་དོ་གོང་དུ་བསྟན༔ འདི་ནས་སྲིད་པ་བར་དོ་ཡི༔ གསལ་འདེབས་བྱ་བ་འདི་སྐད་དོ༔ དེའང་གོང་དུ་ཆོས་ཉིད་བར་དོའི་གསལ་འདེབས་མང་དུ་བྱས་ཀྱང་༔ ཆོས་ཀྱི་གོམས་འདྲིས་ཆེ་བ་དང་༔ ལས་འཕྲོ་བཟང་བ་མ་གཏོགས་པ༔ གོམས་འདྲིས་མེད་པ་དང་༔ སྡིག་ཅན་རྣམས་ལ་ནི་འཇིགས་སྐྲག་དང་༔ལས་ངན་གྱིས་དབང་གིས༔ ངོ་འཕྲོད་པར་དཀའ་བས༔ ཞག་བཅུ་མན་ཆད་དུ་སླེབ་ནས༔ ཡང་འདི་སྐད་གསལ་འདེབས་པར་བྱ་སྟེ༔ དཀོན་མཆོག་ལ་མཆོད་པ་འབུལ༔ སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་ལ་སྨོན་ལམ་བཏབ༔ དེ་ནས་ཡང་༔ ཚེ་འདས་ཀྱི་མིང་ནས་ལན་གསུམ་མམ༔ བདུན་དུ་འབོད་ལ་འདི་སྐད་བརྗོད་དོ༔ ཀྱཻ་རིགས་ཀྱི་བུ༔ ཁྱོད་ལེགས་པར་ཉོན་ལ་ཡིད་ལ་ཟུངས་ཤིག༔ དམྱལ་བ་དང་༔ ལྷ་དང་༔ བར་དོའི་ལུས་ནི་བ རྫུས་སྐྱེས་སུ་འབྱུང་བ་ཡིན་ནོ༔ དེའང་ཁྱོད་ཆོས་ཉིད་ཀྱི་བར་དོ་ལ་ཞི་ཁྲོའི་སྣང་བ་ཤར་དུས་སུ༔ རང་ངོ་མ་ཤེས་པས་ཞག་ཕྱེད་དང་ལྔ་སོང་བ་དང་༔ སྐྲག་པས་བརྒྱལ་འགྲོ་སྟེ༔ བརྒྱལ་སངས་ཙ་ན་ཤེས་པ་ཇེ་གསལ་དུ་སོང་སྟེ༔ ལུས་སྔ་མ་ལྟ་བུ་ཞིག་དཀྲོང་ངེ་སྐྱེའོ༔ དེའང་རྒྱུད་ལས༔ སྔོན་འབྱུང་སྲིད་པའི་ཤ་གཟུགས་ཅན༔ དབང་པོ་ཀུན་ཚང་ཐོགས་མེད་རྒྱུ༔ ལུས་ཀྱི་རྫུ་འཕྲུལ་ཤུགས་དང་ལྡན༔ རིགས་མཐུན་ལྷ་མིག་དག་པས་མཐོང་༔ ཞེས་གསུངས་པས༔
དེའང་སྔོན་འབྱུང་ཞེས་པ་ནི༔ ཁྱེད་སྔ་མའི་བག་ཆགས་ཀྱི་ལུས་ཤ་ཁྲག་གི་ཇི་ལྟ་བ་བཞིན་ཅིག་འོང་སྟེ༔ དེའང་བསྐལ་པ་བཟང་པོའི་ལུས་བཞིན༔ མཚན་དཔེ་ཅུང་ཟད་དང་འོད་ཡོད་པ༔ ཡིད་ལུས་ཀྱི་སྣང་བ་ཡིན་པས༔ བར་དོའི་སྣང་བ་ཡིད་ཀྱི་ལུས་དེའི་དུས་སུ་ལྷར་སྐྱེས་ན་ནི༔ ལྷ་ཡུལ་གྱི་སྣང་བ་འབྱུང་༔ ལྷ་མིན་དང་༔ མི་དང་༔ དུད་འགྲོ་དང་༔ ཡི་དྭགས་དང་༔ དམྱལ་བ་དང་༔ གང་དུ་སྐྱེ་བ་དེ་ཉིད་ཀྱི་སྣང་བ་ཁྱོད་ལ་འབྱུང་བ་ཡིན་ནོ༔ དེའི་ཕྱིར་ན༔ སྔོན་ཞེས་བྱ་བ་ནི༔ ཞག་ཕྱེད་དང་བཞི་ཚུན་ཆད་སྔ་མའི་བག་ཆགས༔ སྲིད་པའི་ཤ་གཟུགས་ཡོད་པ་སྙམ་བྱེད་ལ༔ འབྱུང་ཞེས་བྱ་བ་ནི༔ དེ་ཕྱིན་ཆད་ཕྱི་མའི་གནས་གང་དུ་སྐྱེ་བའི་སྣང་བ་འབྱུང་བས་ན༔ སྔོན་འབྱུང་ཞེས་བྱ་བ་ཡིན་ནོ༔ དེ་ཙ་ན་སྣང་བ་གང་བྱུང་བ་དེའི་རྗེས་སུ་མ་འབྲངས་ཤིག༔ མ་ཆགས་ཤིག༔ མ་ཞེན་ཅིག༔ ཞེན་ཅིང་ཆགས་ན་ནི༔ ཁྱོད་རིགས་དྲུག་ཏུ་འཁྱམས་ཤིང་སྡུག་བསྔལ་བར་འགྱུར་བས༔ ཁར་ཙང་ཕན་ཆད་ཆོས་ཉིད་བར་དོ་ཤར་ཡང་༔ ངོས་མ་ཟིན་པས༔ འདིར་འཁྱམས་དགོས་བྱུང་བ་ཡིན་ནོ༔
ད་ནི་མ་ཡེངས་པར་ཁྱོད་རང་ངོ་བོ་སྐྱོང་རྒྱུ་ཡོད་ན་ནི༔ བླ་མས་ངོ་སྤྲོད་པའི་རིག་པ་འོད་གསལ་སྟོང་སེང་ངེ་བ༔ རྗེན་ནེ་ཅེར་རེ་བ་དེའི་ཐོག་ཏུ་འཛིན་མེད་བྱར་མེད་དུ་ལྷོད་ལ་ཞོག་ཅིག༔ མངལ་སྒོ་མི་འགྲིམ་པར་ཐར་པ་ཐོབ་པོ༔ ཁྱོད་རང་གི་རང་ངོ་མ་ཤེས་ན་ནི༔ ཡི་དམ་གང་ཡིན་པའམ༔ ཁྱོད་རང་གི་བླ་མ་སྤྱི་བོར་བསྒོམ་ལ༔ མོས་གུས་དྲག་པོ་དུང་དུང་གྱིས་ཤིག༔ གལ་ཆེའོ༔ མ་ཡེངས་ཤིག༔ ཅེས་བརྗོད་དོ༔ དེ་ལ་ངོས་ཟིན་ན་རིགས་དྲུག་ཏུ་མི་འཁྱམས་པར་གྲོལ་ཏེ༔ ཡང་ལས་ངན་གྱི་དབང་གིས་ངོས་ཟིན་པར་དཀའ་བས༔ ཡང་འདི་སྐད་བརྗོད་དོ༔ ཀྱཻ་རིགས་ཀྱི་བུ༔ ཡང་མ་ཡེངས་པར་ཉོན་ཅིག༔ དེའང་དབང་པོ་ཀུན་ཚང་ཐོགས་མེད་རྒྱུ༔ ཞེས་བྱ་བ་ཁྱོད་གསོན་པོའི་དུས་ན༔ མིག་ལོང་བ་དང་༔ འོན་པ་དང་༔ ཞ་བ་ལ་སོགས་པ་ཡོད་ཀྱང་༔ ད་ལྟ་བར་དོར་མིག་གིས་གཟུགས་གསལ༔ རྣ་བས་སྒྲ་ཐོས་པ་ལ་སོགས་པ༔ དབང་པོ་ལ་སྐྱོན་མེད་པར་གསལ་ཞིང་༔ ཚང་བར་འོང་བས༔ དེའི་ཕྱིར་དབང་པོ་ཀུན་ཚང་ཞེས་གསུངས་པས༔ ཁྱོད་རང་ཤི་ནས་བར་དོ་འཁྱམས་པའི་རྟགས་ཡིན་པས༔ ངོ་ཤེས་པར་གྱིས་ཤིག༔ གདམས་ངག་དྲན་པར་གྱིས་ཤིག༔ ཀྱཻ་རིགས་ཀྱི་བུ༔ ཐོགས་མེད་ལྡན་ཞེས་བྱ་བ༔ ཁྱོད་ཡིད་ཀྱི་ལུས་ཡིན་ཏེ༔ རིག་པ་རྟེན་དང་བྲལ་བས༔ གདོས་བཅས་ཀྱི་ལུས་མེད་དེ༔ དེའི་ཕྱིར་རི་རབ་དང་༔ ཁང་ཁྱིམ་དང་ས་རྡོ་ལ་སོགས་རི་བྲག་ཐམས་ཅད་ལ་ཐོགས་པ་མེད་པར་ཟང་ཐལ་དུ་འགྲོ་ནུས་པ་ཞིག་ད་ལྟར་ཁྱོད་ལ་ཡོད་དོ༔ འོན་ཀྱང་མའི་མངལ་དང་༔ རྡོ་རྗེ་གདན་མ་གཏོགས་པའི་རིའི་རྒྱལ་པོ་རི་རབ་ལའང་ཕར་ཐལ་ཚུར་ཐལ་དུ་འགྲོ་བ་ཞིག་ད་ལྟར་ཁྱོད་ལ་ཡོད་དོ༔ དེའང་ཁྱོད་སྲིད་པ་བར་དོར་འཁྱམས་པའི་རྟགས་ཡིན་པས་༔ བླ་མའི་གདམས་ངག་དྲན་པར་གྱིས་ཤིག༔ ཇོ་བོ་ཐུགས་རྗེ་ཆེན་པོ་ལ་གསོལ་བ་ཐོབ་ཅིག༔ ཀྱཻ་རིགས་ཀྱི་བུ༔ ལུས་ཀྱི་རྫུ་འཕྲུལ་ཤུགས་དང་ལྡན༔ ཞེས་བྱ་བ་ནི༔ ཁྱོད་ལ་ད་ལྟར་ཡོན་ཏན་ནམ༔ ཏིང་ངེ་འཛིན་གྱི་རྫུ་འཕྲུལ་གང་ཡང་མ་ཡིན་པ༔ ལས་ཀྱི་ཤུགས་ལས་བྱུང་བའི་རྫུ་འཕྲུལ་ལས་དང་མཐུན་པའི༔ སྐད་ཅིག་ཙམ་ལ་གླིང་བཞི་རི་རབ་དང་བཅས་པ་འཁོར་ནས༔ གང་འདོད་པའི་ཡུལ་དེ་དྲན་པ་ཙམ་གྱིས༔ སྐད་ཅིག་མ་དེ་ཉིད་ལ་སླེབ་ཟིན་པ་དང་༔ སྐྱེས་བུའི་ལག་པ་བརྐྱངས་བསྐུམ་ཙམ་དུ་སླེབ་པའི་ཤུགས་ཡོད་པས༔ རྫུ་འཕྲུལ་ཡ་མ་ཟུང་རྣམ་པ་སྣ་ཚོགས་པ་མ་དྲན་ན་མ་དྲན༔ དྲན་པ་ཐམས་ཅད་ལ་འདི་དང་འདི་སྟོན་ནུས་དང་མི་ནུས་བྱ་བ་མེད་དེ༔ ཐོགས་པ་མེད་པར་སྟོན་ནུས་པ་ཞིག་ད་ལྟར་ཁྱོད་ལ་ཡོད་པས༔ ངོས་ཤེས་པར་གྱིས་ལ༔ བླ་མ་ལ་གསོལ་བ་ཐོབ་ཅིག༔ ཀྱཻ་རིགས་ཀྱི་བུ༔ རིགས་མཐུན་ལྷ་མིག་དག་པས་མཐོང་༔ ཞེས་བྱ་བ༔ རིགས་མཐུན་ཞེས་པ་ནི༔ བར་དོར་སྐྱེ་བ་རིགས་མཐུན་པའི་ནང་ཚུན་རྣམས༔ གཅིག་གིས་གཅིག་མཐོང་བ་འོང་ངོ་༔ དེའང་ལྷར་སྐྱེ་བའི་རིགས་མཐུན་པ་ཡོད་ན༔ གཅིག་གིས་གཅིག་མཐོང་ངོ་༔ དེ་བཞིན་དུ་རིགས་དྲུག་གང་དུ་སྐྱེ་བའི་རིགས་མཐུན་རྣམས༔ གཅིག་གིས་གཅིག་མཐོང་ནས་འོང་བས༔ དེ་ལ་མ་ཞེན་པར་ཐུགས་རྗེ་ཆེན་པོ་སྒོམས་ཤིག༔
དེའང་ལྷ་མིག་དག་པས་མཐོང་ཞེས་བྱ་བ་ནི༔ ལྷ་ལ་སོགས་པའི་བསོད་ནམས་ཀྱི་མཐུ་ལས་གྲུབ་པ་མ་ཡིན་ཏེ༔ བསམ་གཏན་ཡང་དག་པར་བསྒོམས་པའི་ལྷའི་མིག་རྣམ་པར་དག་པས་མཐོང་བའང་ཡོད་དོ༔ དེའང་དུས་ཐམས་ཅད་དུ་མཐོང་བ་མ་ཡིན་ཏེ༔ ལྟ་བའི་འདུན་པ་བཏང་ནས་མཐོང་ལ་མ་བཏང་ན་མི་མཐོང་སྟེ༔ བསམ་གཏན་གྱིས་ཡེངས་འགྲོ་བའང་ཡོད་དོ༔ ཀྱཻ་རིགས་ཀྱི་བུ༔ དེ་འདྲའི་ལུས་ཅན་ཏེ༔ ཡུལ་དང་ཉེ་དུ་འབྲེལ་བ་རྣམས་དང་༔ རྨི་ལམ་དུ་འཕྲད་པ་ལྟ་བུ་འབྱུང་སྟེ༔ ཁྱོད་ཀྱིས་ཉེ་བ་དང་༔ འབྲེལ་བ་ཚོ་ལ་གཏམ་སྨྲས་ཀྱང་༔ གཏམ་ལན་མི་འོང་བ་དང་༔ ཉེ་བ་དང་གཟའ་ཚང་ངུ་བ་མཐོང་བས༔ ད་ང་ཤི་ནས་འདུག་པས་ཇི་ལྟར་བྱ་སྙམ་ནས༔ སྡུག་བསྔལ་དྲག་པོ་ཉ་བྱེ་ཚན་ལ་བསྒྲེས་པ་ལྟ་བུའི་སྡུག་བསྔལ་ཅིག་ཁྱོད་ལ་ད་ལྟར་ཡོད་པས་ད་ཁྱོད་རང་སྡུག་བསྔལ་བྱས་ཀྱང་ཕན་པ་མེད་དོ༔ ཁྱེད་རང་གི་བླ་མ་ལ་གསོལ་བ་ཐོབ་ཅིག༔ ཡི་དམ་ཐུགས་རྗེ་ཆེན་པོ་ལ་གསོལ་བ་ཐོབ་ཅིག༔ ཁྱོད་ཉེ་འབྲེལ་ལ་ཆགས་ཀྱང་ཕན་པ་མེད་པས་མ་ཆགས་ཤིག༔ ཁྱོད་རང་ཇོ་བོ་ཐུགས་རྗེ་ཆེན་པོ་ལ་གསོལ་བ་ཐོབ་ཅིག༔ སྡུག་བསྔལ་དང་སྔངས་སྐྲག་མི་འོང་ངོ་༔ ཀྱཻ་རིགས་ཀྱི་བུ༔ ཁྱོད་གཡོ་བ་ལས་ཀྱི་རླུང་གིས་ནི་བསྡད་པའི་དབང་མེད་པར་རིག་པ་རྟེན་མེད་བྱ་སྒྲོ་རླུང་གིས་ཁྱེར་བ་ལྟ་བུ༔ དབུགས་ཀྱི་རྟ་ལ་ཞོན་ནས༔ ཕྱད་ཕྱོད་ལང་ལོང་དུ་འགྲོ་ཞིང་༔ ངུ་བ་ཀུན་ལ་ང་འདི་ན་ཡོད་པས་མ་ངུ་ཅིག་བྱས་པས༔ དེ་ཁོང་ཚོས་མ་ཐོས་པས༔ ཡང་ང་ཤི་ནས་འདུག་སྙམ་ནས༔ སྡུག་བསྔལ་ཤིན་ཏུ་ཆེ་བ་ཅིག་ད་ལྟར་ཁྱོད་ལ་ཡོད་པས༔ ཁྱོད་དེ་ལྟ་བུའི་སྡུག་བསྔལ་མ་བྱེད་ཅིག༔ ཉིན་མཚན་མེད་པར་སྟོན་ནམ་སྐྱ་འོད་ལྟ་བུ་སྐྱ་ཐོམ་མེ་བ་ཞིག་རྒྱུན་དུ་འོང་ངོ་༔ དེ་ལྟ་བུའི་བར་དོ་ལ་ཞག་བདུན་ཕྲག་གཅིག་གམ༔ གཉིས་སམ༔ གསུམ་མམ༔ བཞིའམ༔ ལྔའམ༔ དྲུག་གམ༔ བདུན་ཕྲག་བདུན་ལ་སོགས་པ༔ ཞག་བཞི་བཅུ་ཞེ་དགུའི་བར་དུ་འོང་བའང་ཡོད་དོ༔ ཕལ་ཆེར་ནི་སྲིད་པ་བར་དོར་སྡུག་བསྔལ་བ༔ ཞག་ཉི་ཤུ་རྩ་གཅིག་འོང་གསུངས་ཏེ༔ ལས་ཀྱི་དབང་གིས་གཅིག་ཏུ་མ་ངེས་སོ༔ ཀྱཻ་རིགས་ཀྱི་བུ༔ དུས་དེ་ཙ་ན༔ ལས་ཀྱི་རླུང་དམར་ཆེན་པོ༔ ཤིན་ཏུ་འཇིགས་ཤིང་མི་བཟོད་པ་དྲག་ཏུ་ཚུབ་པས༔ རྒྱབ་ནས་ཕུལ་དུ་འོང་ངོ་༔ དེ་ལ་མ་འཇིགས་ཤིག༔ ཁྱོད་རང་གི་འཁྲུལ་སྣང་ཡིན་ནོ༔ ཤིན་ཏུ་འཇིགས་པའི་མུན་ནག་ཆེན་པོ༔
རབ་ཏུ་མི་བཟོད་པས༔ མདུན་ནས་བསུ་ཞིང་༔ རྒྱོབ་ཅིག༔ སོད་ཅིག༔ ཅེས་པའི་ཀུ་སྒྲ་སྣ་ཚོགས་ཀྱིས་ཤིན་ཏུ་འཇིགས་པ་འོང་སྟེ་དེ་རྣམས་ཁྱོད་མ་འཇིགས་གཞན་ཡང་སྡིག་པོ་ཆེ་རྣམས་ལ་ནི་ལས་ཀྱི་ཤ་ཟ་སྲིན་པོ་མཚོན་ཆ་སྣ་ཚོགས་ཐོགས་པ་མང་པོས༔ སོད་སོད༔ རྒྱོབ་རྒྱོབ་ལ་སོགས་པའི་ཀུ་སྒྲ་ཏི་རི་རི་ཧབ་ཤ་བྱེད་དུ་འོང་ངོ་༔ གཅན་གཟན་འཇིགས་སུ་རུང་བ་སྣ་ཚོགས་པས་དེད་པའི་སྣང་བ་འོང་ངོ་༔ ཁ་ཆར་དང་བུ་ཡུག་དང་༔ མུན་ནག་དང་༔ མི་མང་པོས་དེད་པའི་སྣང་བ་འབྱུང་ངོ་༔ རི་ཉིལ་བའི་སྒྲ་དང་༔ མཚོ་ལུད་པའི་སྒྲ་དང་༔ མེ་མཆེད་པའི་སྒྲ་དང་༔ རླུང་ཆེན་པོ་ལྡང་བའི་སྒྲ་འབྱུང་སྟེ༔ དེ་རྣམས་ལ་ཞེད་ནས་གར་བབ་བབས་སུ་བྲོས་པས༔ མདུན་དུ་གཡང་ས་གསུམ་གྱིས་ཆོད་དེ༔ དཀར་བོ༔ དམར་པོ༔ ནག་པོ་གཏིང་རིང་བ་ཉམ་ང་བ་གསུམ་ལ་བྲུལ་ལ་ཁད་ཁད་པ་འབྱུང་ངོ་༔ ཀྱཻ་རིགས་ཀྱི་བུ༔ དེའང་ཡང་དག་པར་ན་གཡང་ས་མ་ཡིན་ཏེ༔ ཞེ་སྡང་དང་༔ འདོད་ཆགས་དང་༔ གཏི་མུག་གསུམ་ཡིན་ནོ༔ དེའི་ཚེ་སྲིད་པ་བར་དོ་ཡིན་པར་ངོ་ཤེས་པར་གྱིས་ལ་ཐུགས་རྗེ་ཆེན་པོའི་མཚན་ནས་བརྗོད་ཅིག༔ ཇོ་བོ་ཐུགས་རྗེ་ཆེན་པོ་བླ་མ་དཀོན་མཆོག་ལ༔ བདག་མིང་འདི་ཞེས་བྱ་བ་ངན་སོང་གསུམ་དུ་མ་བཏང་ཤིག་གྱིས་ལ་གསོལ་བ་དྲག་ཏུ་ཐོབ་ཅིག༔ མ་བརྗེད་པར་གྱིས་ཤིག༔
གཞན་ཡང་ཚོགས་བསགས་ཤིང་ཆོས་གཤའ་མར་བྱས་པ་རྣམས་ལ་ནི༔ ལོངས་སྤྱོད་ཕུན་སུམ་ཚོགས་པ་སྣ་ཚོགས་ཀྱིས་བསུས་ནས༔ བདེ་སྐྱིད་ཕུན་སུམ་ཚོགས་པ་རྣམ་པ་སྣ་ཚོགས་པ་ཉམས་སུ་མྱོང་བར་འགྱུར་རོ༔ དགེ་སྡུག་གང་ཡང་མ་བྱས་པའི་གཏི་མུག་བཏང་སྙོམས་པ་རྣམས་ལ་ནི༔ བདེ་སྡུག་གང་ཡང་མི་མྱོང་ཞིང་༔ གཏི་མུག་བཏང་སྙོམས་འབའ་ཞིག་འཆར་བར་འགྱུར་རོ༔ དེ་ལྟར་གང་བྱུང་ཡང་༔ ཀྱཻ་རིགས་ཀྱི་བུ༔ ཁྱོད་ལ་འདོད་ཡོན་དང་བདེ་སྐྱིད་ཇི་ལྟར་བྱུང་ཡང་དེ་ལ་མ་ཆགས་ཅིག༔ མ་ཞེན་ཅིག༔ བླ་མ་དཀོན་མཆོག་མཆོད་ཅིག་སྙམ་དུ་སོམས༔ ཆགས་ཞེན་སྤོངས་ཤིག༔ སྐྱིད་སྡུག་གི་སྣང་བ་མེད་པར་བཏང་སྙོམས་ཀྱི་སྣང་བ་ཤར་ནས་བྱུང་ཡང་༔ རིག་པ་བ སྒོམ་མེད་ཡེངས་མེད་ཕྱག་རྒྱ་ཆེན་པོའི་ངང་ལ་ཞོག་ཅིག༔ དེ་གལ་ཆེའོ༔ ཀྱཻ་རིགས་ཀྱི་བུ༔ དུས་དེ་ཙམ་ན༔ ཟམ་སྡུར་དང་༔ ལྷ་ཁང་དང་༔ རྩ་སྤྱིལ༔ མཆོད་རྟེན་ལ་སོགས་པ་ལ་ཡུད་ཙམ་རེ་བརྟེན་ཏེ༔ ཡང་ཡུན་རིང་པོར་མི་ཆགས་ཏེ༔ རིག་པ་ལུས་དང་བྲལ་བའི་དབང་གིས༔ སྡོད་མི་ཚུགས་པར༔ བག་གྲང་ཞིང་ཚིག་པ་ཟ༔ སྐྱི་ཟིང་ཟིང་བྱེད༔ ཤེས་པ་བན་བུན་ཕྱད་ཕྱོད༔ ཡད་ཡུད་བྱེད་པ་འོང་ངོ་༔ དེའི་དུས་སུ་བསམ་བློ་གཅིག་བཏང་བས༔ ཨ་བ་ང་ཤི་བ་ཡིན་པར་འདུག་པས་ད་ཅི་ཚུག་བྱེད་སྙམ་པའི་ཤེས་པ་སྐྱེ་ཞིང་༔ སྙིང་གྲང་ལྷང་གིས་འགྲོ༔ སྡུག་བསྔལ་དྲག་པོ་དཔག་ཏུ་མེད་པ་འོང་ངོ་༔ ས་གཅིག་ཏུ་མི་ཆགས་པར་འགྲོ་དགོས་པས༔ ཡིད་ཀྱི་དྲན་པ་སྣ་ཚོགས་པ་མ་བྱེད་པར༔ རིག་པ་རྣལ་དུ་ཕོབ་ཅིག༔ ཁྱོད་ལ་ཟས་ཀྱང་བསྔོས་པ་མ་གཏོགས་ཟར་མེད་ཅིང་༔ གྲོགས་ལའང་ངེས་པ་མེད་པའི་དུས་འབྱུང་ངོ་༔ དེ་སྲིད་པ་བར་དོར་ཡིད་ལུས་འཁྱམས་པའི་རྟགས་ཡིན་ནོ༔ དེ་ཙ་ན་སྐྱིད་སྡུག་ཀྱང་ལས་ཀྱི་རྗེས་སུ་འབྲངས་སོ༔
རང་གི་ཡུལ་འཁོར་ཉེ་དུ་དང་རང་གི་རོ་ལ་སོགས་པའང་མཐོང་ནས༔ ད་ནི་ང་ཤི་བར་འདུག་པས་ཅི་དྲག་སྙམ་སྟེ༔ ཡིད་ལུས་དེ་ནན་ཏར་སྐྱོ་བའང་འབྱུང་སྟེ༔ ང་ལུས་གཅིག་ཐོབ་ན་ཅི་མ་རུང་སྙམ་ནས༔ ཕྱོགས་ཐམས་ཅད་དུ་ལུས་ཚོལ་དུ་འགྲོ་བའི་སྣང་བ་ཁྱོད་ལ་འོང་ངོ་༔ རང་གི་རོ་དེ་ལ་ལན་དགུའི་བར་དུ་འཇུག་པར་བྱེད་ཀྱང་༔ ཆོས་ཉིད་བར་དོར་ཡིན་རིང་བའི་གནད་ཀྱིས༔ དགུན་ནི་འཁྱགས༔ དབྱར་ནི་རུལ༔ དེ་མ་ཡིན་ནའང་ཉེ་དུས་མེར་བསྲེགས་སམ༔ དོང་དུ་སྤོས་སམ༔ བྱ་གཅན་ལ་བྱིན་ནས༔ ཚུར་ཞུགས་ས་མ་རྙེད་པས༔ ཤིན་ཏུ་སྙིང་མ་དགའ་ནས༔ བྲག་དང་ས་རྡོ་ཐམས་ཅད་ཀྱི་གསེབ་ཏུ་བརྫངས་པའི་སྣང་བ་ཁྱོད་ལ་འོང་སྟེ༔ དེ་ལྟར་སྡུག་བསྔལ་བྱུང་བ་དེ་སྲིད་པ་བར་དོ་ཡིན་པས༔ ཁྱོད་རང་ལུས་ཚོལ་ཡང་སྡུག་བསྔལ་ལས་མི་འོང་གིས༔ ལུས་ཀྱི་ཞེན་པ་ཆོད་ལ༔ བྱར་མེད་ཀྱི་ངང་ལ་ཞོག ་ལ༔ མ་ཡེངས་པར་གྱིས་ཤིག༔ དེ་ལྟར་ངོ་སྤྲད་པས༔ བར་དོར་གྲོལ་བ་ཐོབ་པ་ཡིན་ནོ༔ ཡང་གལ་ཏེ་ལས་ངན་གྱི ས་དབང་གིས༔ དེ་ལྟར་ངོ་སྤྲད་ཀྱང་མི་འཕྲོད་པ་སྲིད་པས༔ ཡང་ཚེ་འདས་ཀྱི་མིང་ནས་འབོད་ལ༔ འདི་སྐད་བརྗོད་དོ༔ ཀྱཻ༔ རིགས་ཀྱི་བུ་ཆེ་གེ་མོ་ཁྱོད་ཉོན་ཅིག༔ ཁྱོད་དེ་ལྟར་དུ་སྡུག་བསྔལ་བར་གྱུར་པ་དེ་ཁྱོད་རང་གི་ལས་ཡིན་པས༔ གཞན་སུས་ཀྱང་ལན་པ་མེད་དོ༔ ད་ནི་དཀོན་མཆོག་གསུམ་ལ་གསོལ་བ་དྲག་ཏུ་ཐོབ་ཅིག༔ དེས་སྐྱོབ་པར་འགྱུར་རོ༔ དེ་ལྟར་གསོལ་བའང་མ་བཏབ༔ ཕྱག་རྒྱ་ཆེན་པོའང་བསྒོམ་མ་ཤེས༔
ཡི་དམ་གྱི་ལྷའང་མ་བསྒོམས་ན་ནི༔ ད་ནི་ལྷན་ཅིག་སྐྱེས་པའི་ལྷས་དགེ་བ་བྱས་ཚད་ཐམས་ཅད་བསོགས་ནས་རྡེལ་བུ་དཀར་པོ་འགྲེམས་སུ་འོང་ངོ་༔ མཉམ་པོར་འོང་བའི་འདྲེས༔ སྡུག་པ་བྱས་ཚད་ཐམས་ཅད་བསོགས་ནས་རྡེལ་བུ་ནག་པོ་འགྲེམས་སུ་འོང་ངོ་༔ དེའི་དུས་སུ་ཁྱོད་ཤིན་ཏུ་བྲེད་པ་དང་༔ སྔངས་པ་དང་༔ སྐྲག་པ་དང་༔ འདར་བར་བྱས་ནས་ངས་སྡིག་པ་མ་བྱས་ཟེར་ནས་བརྫུན་སྨྲས་ཀྱང་༔ དེར་གཤིན་རྗེ་ན་རེ༔ ངས་ལས་ཀྱི་མེ་ལོང་ལ་དྲིའི་ཟེར་ནས་ལུས་ཀྱི་མེ་ལོང་ལ་བལྟས་པས༔ དགེ་སྡིག་ཐམས་ཅད་མེ་ལོང་དུ་བཀྲ་ལམ་གྱིས་བྱུང་བས༔ བརྫུན་བྱས་ཀྱང་མ་ཕན་པས༔ གཤིན་རྗེས་སྐེ་ལ་ཐག་པ་བཏགས་ཏེ་ཁྲིད་ནས༔ སྐེ་བྲག་སྙིང་འདོན༔ རྒྱུ་མ་ཕྱུང་༔ ཀླད་པ་ལྡག༔ ཁྲག་འཐུང་༔ ཤ་ཟ༔ རུས་པ་མུར་ཡང་༔ འཆིར་མི་བཏུབ་པས༔ ལུས་དུམ་བུར་གཏུབ་ཀྱང་༔ ཡང་སོས་ནས་འོང་ངོ་༔ ཡང་ཡང་གཏུབ་པས་སྡུག་བསྔལ་ཆེན་པོ་འོང་བས༔ དེ་ཙ་ན༔ རྡེའུ་འགྲམ་ནས་འདུག་ཀྱང་ཁྱོད་རང་མ་ཞེད་ཅིག༔ མ་སྐྲག་ཅིག༔ བརྫུན་མ་ཟེར༔ གཤིན་རྗེ་ལ་མ་སྐྲག་ཅིག༔ ཁྱོད་ཡིད་ཀྱི་ལུས་ཡིན་པས༔ བསད་པ་དང་གཏུབ་པ་བྱུང་ཡང་༔ འཆི་རྒྱུ་མེད་དེ༔ དོན་ལ་ནི་ཁྱོད་སྟོང་པའི་རང་གཟུགས་ཡིན་པས༔ ཞེད་མི་དགོས༔ གཤིན་རྗེ་རྣམས་རང་སྣང་འཁྲུལ་ནས་སྟོང་པའི་རང་གཟུགས་ཡིན་པས༔ ཁྱོད་རང་བག་ཆགས་ཀྱི་ཡིད་ལུས་ཡིན་པས༔ སྟོང་པ་ཉིད་ཀྱིས་སྟོང་པ་ཉིད་ལ་གླགས་མི་རྙེད་དོ༔
མཚན་མ་མེད་པས་མཚན་མ་མེད་པ་ལ་གླགས་མི་རྙེད་དོ༔ རང་གི་འཁྲུལ་སྣང་མ་ཡིན་པའི་ལོགས་སམ༔ ཕྱི་རོལ་ནས་གཤིན་རྗེ་དང་༔ ལྷ་དང་༔ འདྲེ་དང་༔ རཀྴ་གླང་མགོ་ལ་སོགས་དངོས་སུ་གྲུབ་པ་མེད་པས༔ ངོ་ཤེས་པར་གྱིས་ཤིག༔ དེ་ཙ་ན་ཐམས་ཅད་བར་དོ་ཡིན་པར་ངོ་ཤེས་པར་གྱིས་ཤིག༔ ཕྱག་རྒྱ་ཆེན་པོའི་ཏིང་ངེ་འཛིན་སྒོམས་ཤིག༔ སྒོམ་མ་ཤེས་ན་ཁྱོད་རང་གིས་འཇིགས་སྐྲག་སྐྱེ་མཁན་གྱི་ངོ་བོ་དེ་ལ་ཅེར་གྱིས་ལྟོས་དང་༔ ངོ་བོ་ཅིར་ཡང་མ་གྲུབ་པའི་སྟོང་པ་ཞིག་ཡིན་ནོ༔ དེ་ནི་ཆོས་སྐུ་ཞེས་བྱ་བ་ཡིན་ནོ༔ སྟོང་པ་དེ་ཡང་སྟོང་པ་ཕྱལ་ཆད་དུ་མ་སོང་བ་སྟེ༔ སྟོང་པའི་ངོ་བོ་དེ་ལ་འཇིགས་སོ་སྙམ་པའི་རིག་པ་ཧྲིག་གེ་ས་ལེ་བ་ཞིག་ཡོད་ཀྱིས༔ དེ་ནི་ལོངས་སྤྱོད་རྫོགས་པའི་དགོངས་པ་ཡིན་ནོ༔ སྟོང་པ་དང་གསལ་བ་གཉིས་ཡ་མ་བྲལ་བར་སྟོང་པའི་ངོ་བོ་གསལ་བ༔ གསལ་བའི་ངོ་བོ་སྟོང་པ༔ གསལ་སྟོང་དབྱེར་མེད་པའི་རིག་པ་རྗེན་པ་ཐེར་ལ་བུད་པ་ཞིག་ད་ལྟ་རང་ལ་བཟོ་མེད་ཀྱི་ངང་ལ་གནས་ནས་ཡོད་དོ༔ དེ་ནི་ངོ་བོ་ཉིད་ཀྱི་སྐུ་ཡིན་ནོ༔ དེའང་དེ་ཉིད་ཀྱི་རང་རྩལ་མ་འགགས་པར༔ ཅིར་ཡང་ཤར་བ་ཞིག་ཡོད་ཀྱིས༔ དེ་ནི་ཐུགས་རྗེ་སྤྲུལ་པའི་སྐུ་ཡིན་ནོ༔ ཀྱཻ་རིགས་ཀྱི་བུ༔ དེ་ལྟར་མ་ཡེངས་པར་ལྟོས་ཤིག༔ ངོ་ཤེས་པ་ཙམ་གྱིས་སྐུ་བཞི་ཡོངས་རྫོགས་སུ་འཚང་རྒྱ་བར་ངེས་སོ༔ མ་ཡེངས་ཤིག༔ སངས་རྒྱས་དང་སེམས་ཅན་གཉིས་ཀྱི་ས་མཚམས་འདི་ནས་ཕྱེད་པ་ཡིན་ནོ༔
དུས་ད་ལྟ་གལ་པོ་ཆེ་འདིའི་དུས་ལ་ཡེངས་ན་ནི༔ དུས་རྟག་ཏུ་སྡུག་བསྔལ་གྱི་འདམ་ནས་ཐོན་པའི་དུས་མི་འོང་ངོ་༔ སྐད་ཅིག་གཅིག་གིས་བྱེ་བྲག་བྱེད༔ སྐད་ཅིག་གཅིག་གིས་རྫོགས་སངས་རྒྱས༔ ཞེས་བྱ་བ་དེ་ད་རེས་ཡོད་པ་ཡིན་ནོ༔ ཁྱོད་རང་ཁར་སང་ཕན་ཆོད་ཡེངས་ཤོར་བས༔ བར་དོ་དེ་ཙམ་ཞིག་ཤར་ཡང་ངོ་མ་འཕྲོད་པས༔ འཇིགས་སྐྲག་དེ་ཙམ་ཞིག་བྱུང་བ་ཡིན༔ ད་ནི་ཡེངས་ཤོར་ན་ནི༔ ཐུགས་རྗེའི་དཔྱང་ཐག་ཆད་ནས༔ ཐར་མེད་ཀྱི་གནས་སུ་འགྲོ་བས་གཟོབ་ཅིག༔ ཅེས་ངོ་སྤྲད་པས་གོང་དུ་ངོ་མ་འཕྲོད་ཀྱང་༔ འདིར་ངོ་འཕྲད་ནས་གྲོལ་བ་ཐོབ་པོ༔ དེ་ལྟར་བསྒོམ་མི་ཤེས་པའི་མི་ནག་པ་ཡིན་ན་འདི་སྐད་བརྗོད༔ ཀྱཻ་རིགས་ཀྱི་བུ༔ དེ་ལྟར་བསྒོམ་མ་ཤེས་ན་སངས་རྒྱས་དང་༔ ཆོས་དང་༔ དགེ་འདུན་དང་༔ ཡི་དམ་ཐུགས་རྗེ་ཆེན་པོ་རྣམས་དྲན་པར་གྱིས་ལ་གསོལ་བ་ཐོབ་ཅིག༔ འཇིགས་སྐྲག་གི་སྣང་བ་ཐམས་ཅད་ཐུགས་རྗེ་ཆེན་པོའམ་ཁྱོད་རང་གི་ཡི་དམ་དུ་སྒོམས་ཤིག༔ མི་ཡུལ་དུ་དབང་ཞུས་པའི་གསང་མཚན་གང་བཏགས་དང་༔ བླ་མ་དྲན་པར་གྱིས་ལ་གཤིན་རྗེ་ཆོས་ཀྱི་རྒྱལ་པོ་ལ་ཤོད་ཅིག༔ གཡང་སར་བྲུལ་ཡང་༔ མི་གནོད་པས་སྔངས་སྐྲག་སྤོངས་ཤིག༔ ཅེས་བརྗོད་ནས་ངོ་སྤྲད་པས་གོང་དུ་མ་གྲོལ་ཡང་༔ འདི་ནས་གྲོལ་བར་འགྱུར་རོ༔ ཡང་ངོ་མ་འཕྲོད་མ་གྲོལ་བ་སྲིད་པས༔ ནན་ཆགས་གལ་ཆེ་བའི་ཕྱིར༔ ཡང་ཚེ་འདས་ཀྱི་མིང་ནས་འབོད་ལ༔ འདི་སྐད་བརྗོད་དོ༔ ཀྱཻ་རིགས་ཀྱི་བུ༔ ད་ལྟའི་སྣང་བ་ཡུད་ཙམ་རེས་བདེ་སྡུག་གི་གནས་རྔམ་པོ་ཆེར་འཕངས་ནས་འོང་བས༔ དཔེར་ན་སྒྱོགས་ཀྱི་འཁྲུལ་འཁོར་དང་འདྲ་བས༔ ད་ལྟར་ཆགས་སྡང་གི་སྣང་བ་ཡེ་ནས་མ་བྱེད་ཅིག༔ ཁྱོད་མཐོ་རུས་སུ་སྐྱེ་རྒྱུ་ཡིན་ན༔
མཐོ་རིས་ཀྱི་སྣང་བ་འཆར་བའི་ཚེ༔ ཤུལ་དུ་ཉེ་བ་གསོན་པོ་རྣམས་ཀྱིས༔ གཤིན་པོའི་དོན་དུ་བསྔོས་ནས་སེམས་ཅན་མང་པོའི་སྲོག་གཅོད་དེ་མཆོད་སྦྱིན་བྱས་པས༔ ཁྱོད་ལ་མ་དག་པའི་སྣང་པ་འཆར་ནས༔ ཞེ་སྡང་དྲག་པོ་སྐྱེས་ཏེ༔ དེས་མཚམས་སྦྱརནས༔ ་དམྱལ་བར་སྐྱེ་བར་འགྱུར་བས༔ ཤུལ་དུ་ལས་ཅི་བྱས་ནས་འདུག་ཀྱང་༔ ཁྱོད་རང་ཞེ་སྡང་མ་བསྐྱེད་པར་བྱམས་པ་སྒོམས་ཤིག༔ ཡང་ཁྱོད་རང་གི་ཤུལ་གྱི་ནོར་རྫས་ལ་ཆགས་སེམས་སྐྱེ་བའམ༔ ཁྱོད་ཀྱི་ནོར་རྫས་གཞན་གྱིས་དབང་དུ་བྱས་ནས༔ སྤྱོད་ཅིང་འདུག་པ་ཤེས་ཏེ༔ ཁྱོད་ནོར་རྫས་དེ་རྣམས་ལ་ཆགས་ཤིང་ཤུལ་མི་དེ་རྣམས་ལ་ཞེ་སྡང་སྐྱེས་པས༔ དེས་མཚམས་སྦྱར་ནས༔ མཐོ་རིས་འཐོབ་རྒྱུ་ཡང་༔ དམྱལ་བའམ༔ ཡི་དྭགས་སུ་ངེས་པར་སྐྱེ་བར་འགྱུར་བས༔ དེ་བས་ཁྱོད་རང་ཤུལ་གྱི་ནོར་རྫས་ལ་ཆགས་སེམས་སྐྱེས་ཀྱང་ཐོབ་དབང་ནི་མེད༔ ཁྱོད་རང་ལ་ཕན་མི་ཐོགས་པས་ཤུལ་གྱི་ནོར་ལ་ཆགས་པ་དང་ཞེན་པ་སྤོངས༔ ལིངས་ཀྱིས་བསྐྱུར༔ ཁོ་ཐག་ཆོད༔ ཁྱོད་རང་གི་ནོར་ལ་སུས་སྤྱོད་ནས་འདུག་ཀྱང་༔ སེར་སྣ་མ་བྱེད་ལ་བློས་ཐོངས་པར་གྱིས་ཤིག༔ བླ་མ་དང་དཀོན་མཆོག་གསུམ་ལ་འབུལ་སྙམ་པའི་འདུན་པ་རྩེ་གཅིག་གྱིས་ལ༔ ཆགས་མེད་ཞེན་མེད་ཀྱི་ངང་ལ་གནས་པར་གྱིས་ཤིག༔ ཡང་ཁྱོད་ཀྱི་ཕྱིར་དུ༔ གཤིན་པོའི་ཆོ་ག་ཀང་ཀ་ནི་འདོན་པ་དང་༔ ངན་སོང་སྦྱོང་བ་ལ་སོགས་པ་ཁྱོད་ཀྱི་དོན་དུ་བྱས་ཀྱང་༔ དེ་མ་དག་པ་དང་གཉིད་པ་དང་༔ གཡེང་བ་ལ་སོགས་པས་བྱས་པ་དང་༔ དམ་ཚིག་དང་སྡོམ་པ་མི་གཙང་བ་དང་༔ བག་མེད་པའི་སྤྱོད་པ༔ དེ་རྣམས་ཁྱོད་ཀྱི་ལས་ཀྱི་མངོན་ཤེས་ཕྲ་མོས་མཐོང་ནས་འོང་གིས༔ དེ་ལ་ཁྱོད་མ་དད་པ་དང་༔ ལོག་ལྟ་སྐྱེས་པ་དང་༔ འཇིགས་ཤིང་སྐྲག་ནས༔ ལས་ནག་པོ་རྣམས་དང་༔ ཆོས་སྤྱོད་དང་༔ ཆོ་ག་མ་དག་པ་རྣམས་ཀྱང་ཤེས་ནས་འོང་གི༔ དེར་ཁྱོད་ཀྱི་བསམ་པ་ལ༔ ཀྱཻ་མ་འདི་རྣམས་ཀྱིས་བདག་བསླུས་སོ་ངེས་པར་བསླུས་སོ་སྙམ་ནས༔ ཤིན་ཏུ་ཡི་མུག་སྟེ༔ མི་དགའ་བ་ཆེན་པོ་དང་བཅས་ནས༔ དག་སྣང་མོས་གུས་མི་སྐྱེ་བའི་སྟེང་དུ༔ ལོག་ལྟ་དང་མ་དད་པ་སྐྱེས་ནས་འོང་བས་དེས་མཚམས་སྦྱར་ནས་ངེས་པར་ངན་སོང་དུ་འགྲོ་བས༔ དེས་ན་ཕན་པ་བས་གནོད་པ་ཆེ་བ་ཡིན་གྱིས༔ ཁྱོད་རང་གི་ཤུལ་གྱི་བཤེས་གཉེན་རྣམས་ཀྱིས་ཆོས་སྤྱོད་མ་དག་པ་ཇི་ལྟར་བྱས་ནས་འདུག་ཀྱང་༔ ག་རེ་ང་རང་སྣང་བ་མ་དག་པ་ཡིན༔
རྒྱལ་བའི་གསུང་ལ་མ་དག་པ་ག་ལ་སྲིད༔ རང་གི་བྱད་ཀྱི་དྲི་མ་མེ་ལོང་ན་མཐོང་བ་དང་འདྲ༔ བདག་རང་སྣང་མ་དག་པའི་སྟོབས་ཀྱིས༔ འདི་དག་བྱུང་གིས༔ འདི་རྣམས་སྐུ་དགེ་འདུན༔ གསུང་དམ་ཆོས༔ ཐུགས་སངས་རྒྱས་ཀྱི་ངོ་བོ་ཡིན་ནོ༔ སྐྱབས་སུ་མཆིའོ་སྙམ་པའི་མོས་པ་དང་༔ དག་སྣང་ཞེ་ཐག་པ་ནས་གྱིས་ཤིག༔ དེས་ཁྱོད་རང་གི་ཤུལ་ན་ཅི་བྱས་རྣམས༔ ཁྱོད་རང་ལ་ཕན་པར་ངེས་པས༔ དེ་ལྟར་དག་སྣང་བྱེད་པ་གལ་ཆེ་བས༔ མ་བརྗེད་པར་གྱིས་ཤིག༔ ཡང་ཁྱོད་ངན་སོང་གསུམ་དུ་སྐྱེ་རྒྱུ་ཡིན་ན༔ ངན་སོང་གི་སྣང་བ་འཆར་བའི་ཚེ༔ ཤུལ་དུ་ཉེ་འབྲེལ་རྣམས་ཀྱིས་སྡིག་པ་དང་མ་འདྲེས་པའི༔ དཀར་པོའི་ཆོས་སྤྱོད་པ་དང་༔ བླ་མ་སློབ་དཔོན་རྣམས་ཀྱང་༔ ལུས་ངག་ཡིད་གསུམ་དགེ་བའི་ཆོ་ག་རྣམ་པར་དག་པ་བྱེད་པ་དེ་མཐོང་ནས༔ ཁྱོད་ཀྱིས་དེ་ལ་དགའ་སྤྲོ་ཆེན་པོ་སྐྱེས་པ་ཙམ་གྱིས་ཀྱང་༔ དེས་མཚམས་སྦྱར་ནས༔ ངན་སོང་དུ་ལྟུང་རྒྱུའང་༔ མཐོ་རིས་སུ་ངེས་པར་ལྡོག་པའི་ཕན་པ་ཡོད་པས༔ ཁྱོད་རང་མ་དག་པའི་སྣང་བ་མེད་པར༔ དག་སྣང་མོས་གུས་ཕྱོགས་མེད་དུ་བྱེད་པ་ཤིན་ཏུ་གལ་ཆེ་བས་གཟོབ་ཅིག༔ ཀྱཻ་ཚམས་སྦྱར་ནས༔ ངན་སོང་དུ་ལྟུང་རྒྱུའང་༔ མཐོ་རིས་སུ་ངེས་རིགས་ཀྱི་བུ༔ མདོར་ན་ད་ལྟར་ཁྱོད་བར་དོའི་རིག་པ་ལ་རྟེན་མེད་པས་ཡང་ཞིང་གཡོ་བ་དེ་ལ༔ དགེ་མི་དགེའི་སྣང་བ་གང་འཆར་བ་དེ༔ སྟོབས་ཆེ་བ་ཡིན་པས༔ མི་དགེ་བའི་ལས་གང་ཡང་ཡིད་ལ་མ་བསམ་པར༔ ཁྱོད་རང་དགེ་སྦྱོར་ཡོད་ན་དྲན་པར་གྱིས་ཤིག༔ དགེ་སྦྱོར་མེད་ནའང་དག་སྣང་དང་མོས་གུས་གྱིས་ཤིག༔ ཡི་དམ་ཐུགས་རྗེ་ཆེན་པོ་ལ་གསོལ་བ་ཐོབ་ཅིག༔ འདུན་པ་དྲག་པོས་སྨོན་ལམ་འདི་ཐོབ་ཅིག༔ ཀྱཻ་མ༔ ༔དགའ་བའི་གྲོགས་དང་བྲལ་ནས་གཅིག་པུར་འཁྱམས༔ རང་སྣང་སྟོང་པའི་གཟུགས་བརྙན་འཆར་དུས་འདིར༔ སངས་རྒྱས་རྣམས་ཀྱི་ཐུགས་རྗེའི་ཤུགས་ཕྱུང་ནས༔ སྔངས་སྐྲག་བར་དོའི་འཇིགས་པ་མི་འབྱུང་ཤོག༔ ལས་ངན་དབང་གིས་སྡུག་བསྔལ་མྱོང་ཙམ་ན༔ ཡི་དམ་ལྷ་ཡིས་སྡུག་བསྔལ་སེལ་བར་ཤོག༔ ཆོས་ཉིད་རང་སྒྲ་འབྲུག་སྟོང་ལྡིར་ཙམ་ན༔ ཐམས་ཅད་ཡིག་དྲུག་སྒྲ་རུ་འགྱུར་བར་ཤོག༔ སྐྱབས་མེད་ལས་ཀྱི་རྗེས་སུ་འབྲང་དུས་འདིར༔ ཐུགས་རྗེས་ཆེན་པོས་བདག་ལ་སྐྱོབས་ཏུ་གསོལ༔ བག་ཆགས་ལས་ཀྱིས་སྡུག་བསྔལ་མྱོང་དུས་འདིར༔
འོད་གསལ་བདེ་བའི་ཏིང་འཛིན་འཆར་བར་ཤོག༔ དེ་སྐད་དུ་སྨོན་ལམ་དྲག་པོ་ཐོབ་ཅིག༔ ལམ་སྣ་འདྲེན་པར་ངེས༔ མི་བསླུ་ངེས་པར་ཐག་ཆོད་ཀྱིས་ཤིན་ཏུ་གལ་ཆེའོ༔ ཞེས་བ རྗོད་པ་དྲན་པ་རྙེད་ནས་ངོས་ཟིན་ཏེ༔ གྲོལ་བ་ཐོབ་པར་འགྱུར་རོ༔ ཡང་དེ་ལྟར་ལན་མང་དུ་བྱས་ཀྱང་ལས་ངན་པ་ཤས་ཆེ་བའི་སྟོབས་ཀྱིས༔ ངོ་འཕྲོད་པར་དཀའ་བས་ད་རུང་ལན་མང་དུ་བསྐྱར་ན༔ ཕན་ཡོན་ཆེ་བས༔ ཡང་ཚེ་འདས་ཀྱི་མིང་ནས་ལན་གསུམ་བོས་ལ་འདི་སྐད་བརྗོད་དོ༔ ཀྱཻ་རིགས་ཀྱི་བུ༔ གོང་གི་དེ་རྣམས་ལ་དྲན་པས་མ་ཟིན་ན༔ དུས་འདི་ནས་ཚེ་སྔ་མའི་ལུས་དེ་མི་གསལ་དུ་འགྲོ་ཞིང་༔ ཕྱི་མའི་ལུས་དེ་ཇེ་གསལ་དུ་འགྲོ་བས༔ དེ་ལ་སྐྱོ་ནས་ང་འདི་ལྟ་བུའི་སྡུག་བསྔལ་བ་ད་ལུས་ཅི་འདྲ་བ་ཅིག་བྱུང་ཡང་ཚོལ་སྙམ་ནས༔ གང་བྱུང་དུ་ཕྱད་ཕྱོད་ལང་ལིང་དུ་ཕྱིན་པས༔ འགྲོ་བ་རིགས་དྲུག་གི་འོད་དྲུག་འཆར་ཏེ༔ ལས་ཀྱིས་གང་དུ་སྐྱེ་བ་དེ་གཙོ་ཆེར་འཆར་ནས་འོང་ངོ་༔ ཀྱཻ་རིགས་ཀྱི་བུ་ཉོན་ཅིག༔ འོད་དྲུག་པོ་གང་ཞེ་ན༔ ལྷའི་འོད་དཀར་པོ་བཀྲག་མེད་འཆར་དུ་འོང་ངོ་༔དེ་བཞིན་དུ༔ ལྷ་མ་ཡིན་འོད་དམར་པོ་བཀྲག་མེད་འཆར་དུ་འོང་ངོ༔ མིའི་འོད་སྔོན་པོ་བཀྲག་མེད་འཆར་དུ་འོང་ངོ༔ དུད་འགྲོའི་འོད་ལྗང་གུ་བཀྲག་མེད་འཆར་དུ་འོང་ངོ༔ ཡི་དྭགས་ཀྱི་འོད་སེར་པོ་བཀྲག་མེད་འཆར་དུ་འོང་ངོ༔ དམྱལ་བའི་འོད་དུད་ཁ་སྟེ་འོད་དྲུག་པོ་དེ་དག་འབྱུང་ངོ༔ དེ་ཙ་ན༔ ལུས་ཀྱི་མདོག་ཀྱང་གང་དུ་སྐྱེ་བའི་འོད་ཀྱི་མདོག་དུ་འོང་ངོ་༔ ཀྱཻ་རིགས་ཀྱི་བུ་འདིའི་དུས་སུ་གདམས་ངག་གནད་ཤིན་ཏུ་གལ་ཆེ་སྟེ༔ དེའི་དུས་སུ་འོད་གང་ཤར་བ་དེ་ཐུགས་རྗེ་ཆེན་པོར་སྒོམས་ཤིག༔ འོད་ནམ་བྱུང་དུས་ཐུགས་རྗེ་ཆེན་པོ་ཡིན་སྙོམ་དུ་སྒོམས་ཤིག༔ འདི་ཤིན་ཏུ་གནད་ཟབ་མོ་ཡིན་ཏེ་འདི་ཤིན་ཏུ་གལ་ཆེ་སྟེ་སྐྱེ་བ་ཁེགས་པར་འགྱུར་རོ༔ ཡང་ན་ཁྱོད་རང་གི་ཡི་དམ་གྱི་ལྷ་གང་ཡིན་པ་དེ༔ སྒྱུ་མ་ལྟ་བུའི་སྣང་ལ་རང་བཞིན་མེད་པ་ཡུན་རིང་དུ་སྒོམས་ཤིག༔ དེ་ནི་དག་པའི་སྒྱུ་ལུས་ཞེས་བྱའོ༔ དེ་ནས་ཡི་དམ་དེ་མཐའ་ནས་ཡལ་ཏེ༔ ཅིར་ཡང་མ་གྲུབ་པའི་སྟོང་གསལ་འཛིན་པ་མེད་པའི་ངང་ལ་དར་ཅིག་ཞོག་ཅིག༔ ཡང་ཡི་དམ་སྒོམས༔ ཡང་འོད་གསལ་སྒོམས༔ དེ་ལྟར་རེས་མོས་སུ་སྒོམས་ལ་དེའི་རྗེས་སུ་རིག་པ་མཐའ་ནས་ཡལ་ཏེ༔ ནམ་མཁའ་གར་ཁྱབ་ཏུ་རིག་པས་ཁྱབ༔ རིག་པས་གར་ཁྱབ་དུ་ཆོས་སྐུས་ཁྱབ༔ ཆོས་སྐུ་བདག་མེད་སྤྲོས་བྲལ་གྱི་ངང་དུ་ཆེམ་མེ་ཞོག་ཅིག༔ དེའི་ངང་ལ་སྐྱེ་བ་ཁེགས་ནས་འཚང་རྒྱ་བར་འགྱུར་རོ༔ དེ་ཡང་སྦྱང་བ་ཤིན་ཏུ་ཞན་ནས་གོམས་འདྲིས་མེད་པ་རྣམས་ཀྱིས་མི་ཟིན་པས༔ ཡང་འཁྲུལ་ཏེ་མངལ་སྒོ་འགྲིམས་པར་འགྱུར་བས༔ མངལ་སྒོ་དགག་པའི་གདམས་ངག་ཤིན་ཏུ་གལ་ཆེ་བས༔ ཚེ་འདས་ཀྱི་མིང་ནས་འབོད་ལ་འདི་སྐད་དོ༔ ཀྱཻ་རིགས་ཀྱི་བུ༔ གོང་ལྟར་ངོས་མ་ཟིན་ན༔ འདིའི་དུས་སུ་ལས་ཀྱི་དབང་གིས་གྱེན་ལ་འགྲོ་བ་དང་༔ འཕྲེད་ལ་འགྲོ་བ་དང་༔ མགོ་ཐུར་ལ་བསྟན་ནས་འགྲོ་བའི་སྣང་བ་འཆར་ཏེ༔ དེ་ཙ་ན་ཁྱེད་རང་ཐུགས་རྗེ་ཆེན་པོ་སྒོམས་ཤིག༔ དྲན་པར་གྱིས་ཤིག༔ དེ་ནས་གོང་དུ་བཤད་པ་ལྟར༔ རླུང་འཚུབས་པ་དང་བུ་ཡུག་དང་༔ སེར་བ་དང་༔ གནམ་རྨུགས་པ་དང༔ མི་མང་པོས་དེད་པའི་སྣང་བ་ཤར་ནས༔ དེ་ལ་བྲོས་པ་དང༔ བསོད་ནམས་དང་མི་ལྡན་པ་རྣམས་ནི༔ སྡུག་བསྔལ་གྱི་གནས་སུ་བྲོས་པའི་སྣང་བ་འབྱུང༔
བསོད་ནམས་དང་ལྡན་པ་རྣམས་ནི༔ བདེ་བ་དང་ལྡན་པའི་གནས་སུ་སླེབ་པའི་སྣང་བ་འབྱུང་བས༔ དུས་དེ་ཙ་ན༔ རིགས་ཀྱི་བུ་གླིང་གང་དུ་སྐྱེ་བ་དང༔ གནས་གང་དུ་སྐྱེ་བའི་རྟགས་ཐམས་ཅད་དུས་འདིར་འཆར་དུ་འོང་བས༔ འདིའི་དུས་སུ་གདམས་ངག་གི་གནད་ཤིན་ཏུ་ཟབ་པ་མང་པོ་ཡོད་པས་མ་ཡེངས་པར་ཉོན་ཅིག༔ གོང་གི་ངོ་སྤྲོད་ཀྱི་གནད་དེ་རྣམས་མ་ཟིན་ནའང་༔ འདིར་སྦྱངས་པ་ཤིན་ཏུ་ཞན་པར་གྱུར་པས་ཀྱང་༔ གནད་དངོས་ཟིན་དུ་འོང་བས་ཀྱང་ཉོན་ཅིག༔ ད་ནི་འདིའི་དུས་སུ་མངལ་སྒོ་དགག་པའི་ཐབས་ལ་གཟབ་པ་ཤིན་ཏུ་གལ་ཆེ་བས༔ དེ་དགག་ཐབས་ལ་གཉིས་ཡོད་དོ༔ འཇུག་བྱེད་ཀྱི་གང་ཟག་དགག་པ་དང་༔ འཇུག་བྱའི་མངལ་སྒོ་དགག་པ་དང་གཉིས་ཡོད་དོ༔ དེ་ལ་འཇུག་བྱེད་ཀྱི་གང་ཟག་དགག་པའི་གདམས་ངག་ནི༔ ཀྱཻ་རིགས་ཀྱི་བུ༔ ཆེ་གེ་ཁྱོད༔ རང་གི་ཡི་དམ་གང་ཡིན་པ་དེ་ཉིད༔ སྒྱུ་མ་ལྟ་བུ་སྣང་ལ་རང་བཞིན་མེད་པར༔ ཆུ་ནང་གི་ཟླ་བ་ལྟ་བུར་ཝལ་གྱིས་སྒོམས་ཤིག༔ ཡི་དམ་ངེས་པ་མེད་ན༔ ཇོ་བོ་ཐུགས་རྗེ་ཆེན་པོ་རང་ཡིན་ནོ༔ སྙམ་དུ་ཝལ་གྱིས་སྒོམས་ཤིག༔ དེ་ནས་ཡི་དམ་མཐའ་ནས་ཡལ་ནས༔ ཅི་ཡང་མི་དམིགས་པ་འོད་གསལ་སྟོང་པར་སྒོམས་ཤིག༔ དེ་ནི་གནད་ཟབ་མོ་ཡིན་ནོ༔ དེས་ནི་མངལ་དུ་མི་འཇུག་གསུངས་པས༔ དེ་ལྟར་དུ་སྒོམས་ཤིག༔ གལ་ཏེ་དེས་ཀྱང་མ་ཁོགས་པར་མངལ་དུ་འཇུག་པའི་གྲབ་བྱུང་ན་ཡང་༔ འཇུག་བྱའི་མངལ་སྒོ་དགག་པའི་གདམས་ངག་ཟབ་མོ་ཡོད་པས༔ ཁྱོད་རང་ཉོན་ཅིག༔ བར་དོའི་རྩ་ཚིག་ནང་ནས་འདི་སྐད་གསུངས་ཏེ༔ ཁྱེད་རང་གིས་ངའི་ལན་མོ་གྱིས་ཤིག༔ ཀྱཻ་མ༔ བདག་ལ་སྲིད་པ་བར་དོ་འཆར་དུས་འདིར༔ འདུན་པ་རྩེ་གཅིག་སེམས་ལ་བཟུང་བྱས་ནས༔ བཟང་པོ་ལས་ཀྱི་འཕྲོ་ལ་ནན་གྱིས་འཐུད༔ མངལ་སྒོ་བགགས་ནས་རུ་ལོག་དྲན་པར་བྱ༔ སྙིང་རུས་དག་སྣང་དགོས་པའི་དུས་གཅིག་ཡིན༔ མིག་སེར་སྤངས་ལ་བླ་མ་ཡབ་ཡུམ་བསྒོམ༔ ཞེས་ཁ་ནས་ཀྱང་དེ་སྐད་ལྷང་ལྷང་བརྗོད་ལ༔ དྲན་བསྐུལ་གྱིས་ཤིག༔ དེའི་དོན་བསྒོམས་ལ་ཉམས་སུ་ལེན་པ་གལ་ཆེའོ༔
ད་དེའི་དོན་ནི༔ བདག་ལ་སྲིད་པ་བར་དོ་ཤར་དུས་འདིར༔ ཞེས་པ་ནི༔ ཁྱོད་རང་ད་ལྟར་སྲིད་པ་བར་དོར་འཁྱམས་ནས་ཡོ ད་པ་ཡིན་ཏེ༔ དེའི་རྟགས་སུ་ཁྱོད་རང་ཆུ་ནང་ལྟོས་དང༔ ཁྱོད་རང་གི་བྱད་མི་མཐོང་ངོ༔ ལུས་ལ་གྲིབ་མ་ཡང་མེད་དོ༔ དེ་ནི་གདོས་བཅོས་ཤ་ཁྲག་གི་ལུས་མེད་པས༔ སྲིད་པ་བར་དོ་ཡིད་ལུས་འཁྱམས་པའི་རྟགས་ཡིན་པས༔ ད་ནི་འདུན་པ་རྩེ་གཅིག་ཏུ་མ་ཡེངས་པར་སེམས་བཟུང་དགོས་ཏེ༔ ད་ལྟར་ནི་འདུན་པ་ཁོ་ན་གཙོ་ཆེ་བ་ཡིན་ནོ༔ རྟ་ཁ་སྲབ་ཀྱིས་བསྒྱུར་བ་དང་འདྲའོ༔ འདུན་པ་གང་ལ་གཏད་པ་དེ་གྲུབ་ནས་འོང་བས༔ ངན་པའི་ལས་རྣམས་ཡིད་ལ་མ་འགྱུ་བར༔ མི་ཡུལ་དུ་ཆོས་དང་གདམས་ངག་དབང་དང་བཀའ་ལུང་༔ བར་དོ་ཐོས་གྲོལ་ལ་སོགས་པ་གང་དང་འབྲེལ་བ་ཡོད་པ་དེ༔ ད་ལྟ་དྲན་པར་གྱིས་ལ༔ བཟང་པོ་ལས་ཀྱི་འཕྲོ་ལ་ནན་གྱིས་འཐུད་ཅིག༔ ཤིན་ཏུ་གལ་ཆེའོ༔ མ་བརྗེད་ཅིག༔ མ་ཡེངས་ཤིག༔ ཡར་འགྲོ་མར་འགྲོའི་ས་མཚམས་ད་རེས་ཡིན་ནོ༔ ལེ་ལོ་དར་ཅིག་ཤོར་བས༔ སྡུག་བསྔལ་གཏན་དུ་འོང་བའི་དུས་ད་རེས་ཡིན་ནོ༔འདུན་པ་སྐད་ཅིག་བཟུང་བས༔ བདེ་བ་གཏན་དུ་འོང་བའི་དུས་ད་རེས་ཡིན་ནོ༔ འདུན་པ་རྩེ་གཅིག་སེམས་ལ་ཟུངས་ཤིག༔ བཟང་པོ་ལས་ཀྱི་འཕྲོ་ལ་ནན་གྱིས་འཐུད་ཅིག༔ ད་ནི་མངལ་སྒོ་དགག་པའི་དུས་ལ་བབ་པོ༔ མངལ་སྒོ་བགགས་ནས་རུ་ལོག་དྲན་པར་བྱ༔ སྙིང་རུས་དག་སྣང་དགོས་པའི་དུས་གཅིག་ཡིན༔ ཞེས་གསུངས་པ་དེ་ད་ལྟ་དུས་ལ་བབ་པས༔ དང་པོ་མངལ་སྒོ་དགག་པར་བྱ་སྟེ༔ དེ་ཡང་དགག་ཐབས་རྣམ་པ་ལྔ་ཡོད་པས༔ སེམས་ལ་ལེགས་པར་ཟུངས་ཤིག༔ ཀྱཻ་རིགས་ཀྱི་བུ་འདི་དུས་སུ༔ ཕོ་མོ་ཆགས་པ་སྤྱོད་པའི་སྣང་བ་ཁྱོད་ལ་འོང་ངོ་༔ དེ་མཐོང་བའི་དུས་སུ་དེའི་བར་ན་མ་འཇུག་པར༔ དྲན་པས་ཟུངས་ལ༔ ཕོ་མོ་གཉིས་པོ་བླ་མ་ཡབ་ཡུམ་གཉིས་སུ་བསྒོམས་ལ༔ ཕྱག་འཚལ་ཡིད་ཀྱིས་མཆོད་པ་སྤྲུལ་ལ་ཕུལ་ཞིང་༔ མོས་གུས་དྲག་པོ་གྱིས་ལ༔ ཆོས་ཞུ་སྙམ་པའི་འདུན་པ་དྲག་པོ་གཏད་པ་ཙམ་གྱིས༔ མངལ་སྒོ་ངེས་པར་ཁེགས་པར་འགྱུར་རོ༔ གལ་ཏེ་དེས་ཀྱང་མ་ཁེགས་པར་མངལ་དུ་འཇུག་པའི་གྲབ་བྱུང་ན༔ བླ་མ་ཡབ་ཡུམ་གཉིས་པོ་དེ་ཡི་དམ་གང་རུང་བའམ༔ ཡི་དམ་ཐུགས་རྗེ་ཆེན་པོ་ཡབ་ཡུམ་དུ་བསྒོམས་ལ༔ དེ་ལ་མཆོད་པ་ཡིད་ཀྱིས་སྤྲུལ་ལ་འབུལ༔ བདག་ལ་དངོས་གྲུབ་ཞུ་སྙམ་པའི་འདུན་པ་དྲག་པོ་གྱིས་ཤིག༔ དེས་ནི་མངལ་སྒོ་ཁེགས་པར་འགྱུར་རོ༔ ཡང་དེས་ཀྱང་མ་ཁེགས་པར༔ མངལ་དུ་འཇུག་པའི་གྲབས་བྱུང་ན༔ གསུམ་པ་ཆགས་སྡང་བཟློག་པའི་གདམས་པ་བསྟན་ཏེ༔ དེའང་སྐྱེ་བ་རྣམ་པ་བཞི་ཡོད་པ་ལ༔ སྒོང་སྐྱེས་དང་༔ མངལ་སྐྱེས་དང་༔ བརྫུས་སྐྱེས་དང་༔ དྲོད་གཤེར་ལས་སྐྱེས་པ་དང་བཞི་ཡོད་དོ༔ དེ་ལ་སྒོང་སྐྱེས་དང་༔ མངལ་སྐྱེས་གཉིས་ཆ་མཐུན་ཏེ༔ གོང་ལྟར་ཕོ་མོ་གཉིས་འ ཁྲིག་པ་སྤྱོད་པ་མཐོང་ནས་འོང་སྟེ༔ དེའི་དུས་སུ་ཆགས་སྡང་གི་དབང་གིས་མངལ་དུ་འཇུག་ནས༔ རྟ་དང་བྱ་ཁྱི་མི་ལ་སོགས་པ་གར་སྐྱེས་ཀྱང་རུང་སྟེ༔ གལ་ཏེ་ཕོར་སྐྱེས་ན་ནི༔ རང་ཉིད་ཕོ་ཡི་སྣང་བ་འཆར་ཏེ༔ ཕ་ལ་ཞེ་སྡང་དྲག་པོ་སྐྱེ་ཞིང་༔ མ་ལ་མིག་སེར་དང་ཆགས་པ་སྐྱེ་བའི་སྣང་བ་འོང་ངོ་༔
གལ་ཏེ་མོར་སྐྱེས་ན་ནི༔ རང་ཉིད་མོའི་སྣང་བ་འཆར་ཏེ༔ མ་ལ་མིག་སེར་དང་ཕྲག་དོག་དྲག་པོ་སྐྱེ་ཞིང་༔ ཕ་ལ་ཆགས་པ་དང་གདུང་སེམས་དྲག་པོ་སྐྱེས་པ་དང་༔ དེས་རྐྱེན་བྱས་ནས༔ ཁའི་ལམ་ནས་ཞུགས་ཏེ༔ ཐིག་ལེ་དཀར་དམར་འཕྲད་པའི་དབུས་སུ་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བས༔ བདེ་བའི་ངང་ནས་ཤེས་པ་བརྒྱལ་ལོག་གིས་སོང་བ་སྟེ༔ མེར་མེར་པོ་དང་༔ ནུར་ནུར་པོ་ལ་སོགས་པས་ལུས་སྨིན་ནས༔ མའི་མངལ་ནས་ཕྱིར་ཐོན་ནས༔ མིག་ཕྱེད་པ་དང་༔ ཁྱིའུ་གཅིག་ཏུ་ལོག་གིས་སོང་སྟེ༔ དང་པོ་མི་ཡིན་པ་ལ༔ དེ་དུས་ཁྱིར་སོང་སྟེ༔ ཁྱིའི་ཚང་ནང་ན་སྡུག་བསྔལ་བའམ༔ དེ་བཞིན་དུ་ཕག་གི་ཚང་ངམ༔ གྲོག་སྦུར་གྱི་ཚང་ངམ༔ འབུ་སྲིན་གྱི་ཚང་ངམ༔ བ་གླང་ངམ༔ ར་ལུག་ལ་སོགས་པའི་ཕྲུ་གུར་སྐྱེ་སྟེ༔ ཚུར་ལོག་པ་ནི་མེད༔ ཤིན་ཏུ་བླུན་ཞིང་༔ རྨུགས་པའི་ངང་ནས༔ སྡུག་བསྔལ་རྣམ་པ་སྣ་ཚོགས་ཉམས་སུ་མྱོང་བར་འགྱུར་རོ༔ དེ་ལྟར་དམྱལ་བ་དང་༔ ཡི་དྭགས་ལ་སོགས་འགྲོ་བ་རིགས་དྲུག་ཏུ་འཁོར་ཏེ༔ སྡུག་བསྔལ་དཔག་ཏུ་མེད་པས་ཉམ་ཐག་པར་འགྱུར་རོ༔ འདི་ལས་སྟོབས་ཆེ་བའམ༔ འདི་ལས་ཞེ་འཇིགས་མེད་པ་ན༔ ཨ་རྩི༔ འཇིགས་པ༔ ཨ་རྩི་ཚི༔ ཨ་རྩི་ཚི༔ དེ་བས་ན༔ བླ་མ་དམ་པའི་གདམས་ངག་མེད་པ་རྣམས༔ ཚུལ་དེ་ལྟར་འཁོར་བའི་གཡང་ས་ཆེན་པོར་ལྟུང་སྟེ༔ སྡུག་བསྔལ་རྒྱུན་ཆད་མེད་པ༔ བཟོད་པའི་གླགས་མེད་པས་མནར་བར་འགྱུར་བས༔ དེ་བས་ན་ང་ཡི་ཁ་ལ་ཉོན་ཅིག༔ ངའི་གདམས་ངག་འདི་ཡིད་ལ་ཟུངས་ཤིག༔ ད་ནི་ཆགས་སྡང་བཟློག་ནས༔ མངལ་སྒོ་དགག་པའི་གདམས་ངག་གཅིག་བསྟན་ནོ༔ ཉོན་ལ་ཡིད་ལ་ཟུངས་ཤིག༔ དེའང་༔ མངལ་སྒོ་བགགས་ནས་རུ་ལོག་དྲན་པར་བྱ༔ སྙིང་རུས་དག་སྣང་དགོས་པའི་དུས་ཤིག་ཡིན༔ མིག་སེར་སྤངས་ལ་བླ་མ་ཡབ་ཡུམ་སྒོམས༔ ཞེས་གསུངས་པ་ཡིན་པས༔ གོང་ལྟར་ཕོ་རུ་སྐྱེ་ན་མ་ལ་ཆགས་ཤིང་ཕ་ལ་སྡང་ངོ་༔ མོར་སྐྱེ་ན་ཕ་ལ་ཆགས་ཤིང་མ་ལ་སྡང་ནས་མིག་སེར་སྐྱེ་བའི་སྣང་བ་ལང་སྟེ༔ དེའི་དུས་སུ་གདམས་ངག་ཟབ་མོ་ཞིག་ཡོད་དོ༔ ཀྱཻ་རིགས་ཀྱི་བུ༔ དེ་ལྟ་བུའི་ཆགས་སྡང་བྱུང་བའི་དུས་སུ་འདི་ལྟར་སྒོམས་ཤིག༔ ཀྱཻ་མ་བདག་ལྟ་བུའི་སེམས་ཅན་ལས་ངན་པ༔ དེ་སྔ་འཁོར་བར་འཁྱམས་པའང་ཆགས་སྡང་གཉིས་ལ་བརྟེན་ནས་འཁྱམས་པ་ཡིན༔ ད་རུང་འདི་ལྟ་བུའི་ཆགས་སྡང་བྱས་ན་ནི༔ འཁོར་བ་མཐའ་མེད་པར་འཁྱམས་ནས༔ སྡུག་བསྔལ་གྱི་རྒྱ་མཚོར་ཡུན་རིང་དུ་བྱིང་ཉེན་ཡོད་པས༔ ད་ནི་ཆགས་སྡང་ཡེ་ནས་མི་བྱེད་དགོས༔ ཨ་ཙ་མ༔ ད་ནི་ཆགས་སྡང་བྱེད་རེ་ཀན་སྙམ་པའི་འདུན་པ་དྲག་པོ་རྩེ་གཅིག་སེམས་ལ་བཟུང་བས༔ དེ་རང་གིས་མངལ་སྒོ་ཁེགས་པར་རྒྱུད་ནས་གསུངས་འདུག་པས༔ ཀྱཻ་རིགས་ཀྱི་བུ་མ་ཡེངས་ཤིག༔ འདུན་པ་རྩེ་གཅིག་སེམས་ལ་ཟུངས་ཤིག༔ ཡང་དེ་ལྟར་བྱས་ཀྱང་མངལ་སྒོ་མ་ཁེགས་པར་མངལ་དུ་འཇུག་པའི་གྲབས་བྱུང་ན༔ ཡང་བདེན་མེད་སྒྱུ་མ་ལྟ་བུའི་གདམས་ངག་གིས་མངལ་སྒོ་དགག་པར་བྱ་སྟེ༔ དེའང་འདི་ལྟར་བསྒོམ་པར་བྱའོ༔ ཀྱཻ་མ་ཕ་མ་ཡབ་ཡུམ་གཉིས་དང་༔ ཆར་ནག་རླུང་འཚུབས་པ་དང་༔ འུར་ཆེམས་དང་༔ འཇིགས་སྐྲག་གི་སྣང་བ་དང་༔ སྣང་ཞིང་སྲིད་པའི་དངོས་པོ་འདི་རྣམ་པ་ཐམས་ཅད་རང་བཞིན་སྒྱུ་མ་ལྟ་བུ་ཡིན༔ ཇི་ལྟར་ཤར་ཡང་བདེན་པ་མེད༔དངོས་པོ་ཐམས་ཅད་མི་བདེན་པ་རྫུན་པ་ཡིན༔ སྨིག་རྒྱུ་དང་འདྲ་བ་རྟག་པ་མ་ཡིན༔ ཐེར་ཟུག་མ་ཡིན༔ ཆགས་ནས་ཅི་བྱེད༔ སྔངས་ཤིང་སྐྲག་ནས་ཅི་བྱེད༔ མེད་པ་ཡོད་པར་མཐོང་བ་ཡིན༔ འདི་རྣམས་ཐམས་ཅད་རང་གི་སྣང་བ་ཡིན༔ སེམས་ཉིད་སྒྱུ་མ་ལྟ་བུ་ཡེ་ནས་མེད་པ་ལ༔ ཕྱི་རོལ་ནས་དེ་ལྟ་བུར་འོང་བ་མ་ཡིན༔ བདག་གིས་སྔོན་ཆད་དེ་ལྟར་མ་རྟོགས་པས༔ མེད་པ་ལ་ཡོད་པར་བཟུང་༔ མི་བདེན་པ་ལ་བདེན་དུ་བཟུང་༔ སྒྱུ་མ་ལ་བདེན་དུ་བཟུང་བས༔ ཡུན་འདི་སྙེད་གཅིག་འཁོར་བར་འཁྱམས་པ་ཡིན༔ ད་རུང་ཡང་སྒྱུ་མར་མ་ཤེས་ན༔ འཁོར་བར་ཡུན་རིང་དུ་འཁྱམས་ནས༔ སྡུག་བསྔལ་སྣ་ཚོགས་ཀྱི་འདམ་ལ་ཆུད་པར་ངེས༔ ད་འདི་རྣམས་ཐམས་ཅད༔ རྨི་ལམ་ལྟ་བུ༔ སྒྱུ་མ་ལྟ་བུ༔ བྲག་ཆ་ལྟ་བུ༔ དྲི་ཟའི་གྲོང་ཁྱེར་ལྟ་བུ༔ སྨིག་རྒྱུ་ལྟ་བུ༔ གཟུགས་བརྙན་ལྟ་བུ༔ མིག་ཡོར་ལྟ་བུ༔ ཆུ་ཟླ་ལྟ་བུར༔ བདེན་པར་སྐད་ཅིག་ཙམ་ཡང་གྲུབ་པ་མེད༔ ངེས་པར་མི་བདེན་བརྫུན་པ་ཡིན་སྙམ་པའི་འདུན་པ་རྩེ་གཅིག་ཏུ་བཟུང་བས་བདེན་འཛིན་ཞིག་ནས༔ དེ་ལྟར་དུ་རྒྱུད་ལ་ཁེལ་ནས་བདག་འཛིན་ལྡོག་གོ༔ དེ་ལྟར་ཞེ་ཐག་པ་ནས་བརྫུན་པར་ཤེས་ན༔ ངེས་པར་མངལ་སྒོ་ཁེགས་པར་འགྱུར་རོ༔ ཡང་དེ་ལྟར་བྱས་ཀྱང་བདག་འཛིན་མ་ཞིག་སྟེ༔ མངལ་སྒོ་མ་ཁེགས་པར་མངལ་དུ་འཇུག་པའི་གྲབས་བྱུང་ན༔ ཡང་གདམས་ངག་ཟབ་མོ་ཞིག་ཡོད་དོ༔ ཀྱཻ་རིགས་ཀྱི་བུ༔ ཁྱོད་དེ་ལྟར་བྱས་ཀྱང་མངལ་སྒོ་མ་ཁེགས་ན༔ ད་ནི་ལྔ་པ་འོད་གསལ་དུ་བསྒོམས་ནས་མངལ་སྒོ་དགག་པར་བྱ་སྟེ༔ དེ་ཡང་སྒོམ་ལུགས་འདི་ལྟར་བྱའོ༔ ཀྱཻ་མ༔ དངོས་པོ་ཐམས་ཅད་རང་གི་སེམས་ཡིན་པས༔ སེམས་ཉིད་སྐྱེ་འགག་དང་བྲལ་བའི་སྟོང་པ་ཉིད་ཡིན་ནོ་སྙམ་དུ་བསམས་ལ༔ སེམས་ལ་བཅོས་སླད་མི་བྱ་བར༔ དཔེར་ན་ཆུ་ལ་ཆུ་བཞག་པ་བཞིན་ཏུ་སེམས་ཁོ་རང་གི་ཐོག་ཏུ༔ རང་ལུགས་སུ་ཙན་ནེ༔ རང་བབས་སུ་ལྷོད་དེ༔ ཡེ་རེ༔ ཤིག་གེ༔ མ་བཅོས་པར་ལྷོད་དེ་བཞག་པས༔ སྐྱེ་བ་རྣམ་པ་བཞི་ཀའི་མངལ་སྒོ་ངེས་པར་ཁེགས་པར་ཐག་ཆོད་དོ༔ དེ་ལྟར་ཡང་ནས་ཡང་དུ་མ་ཁེགས་ཀྱི་བར་དུ་སྒོམས་ཤིག༔ དེ་ཡན་ཆད་དུ་མངལ་སྒོ་དགག་པའི་གདམས་ངག་ཟབ་མོ་ཡང་དག་པ་མང་དུ་སོང་བས༔ དེ་རྣམས་ཀྱིས་གང་ཟག་དབང་པོ་རབ་འབྲིང་ཐ་མ་གང་ཡང་མི་གྲོལ་མི་སྲིད་དོ༔ དེ་ཅིའི་ཕྱིར་ཞེ་ན༔ བར་དོའི་རྣམ་ཤེས་དེ་ལ་ཟག་བཅས་ཀྱི་མངོན་ཤེས་ཡོད་པས༔ བདག་གིས་ཅི་སྨྲོས་ཁོས་ཐོས་ནས་འོང་བ་དང་གཅིག༔ འོན་ལོང་ཡིན་ཀྱང་དེའི་དུས་སུ་དབང་པོ་ཚང་བས་ཅི་སྨྲས་གོ་བ་དང་གཉིས༔ འཇིགས་སྐྲག་གིས་རྟག་ཏུ་བདས་པས་ཅི་དྲག་ན་སྙམ་པའི་དྲན་པ་ཡེངས་མེད་དུ་ཡོད་པས༔ བདག་གིས་ཅི་སྨྲས་ཉན་ནས་འོང་བ་དང་གསུམ༔ རྣམ་ཤེས་རྟེན་མེད་པས༔ འདུན་པ་གར་གཏད་དུ་ཐལ་གྱིས་སླེབ་སྟེ༔ ཁ་ལོ་བསྒྱུར་སླ་བ་དང་བཞི༔ དྲན་པ་དགུ་འགྱུར་གྱིས་གསལ་བས་ལྐུགས་པ་ཡིན་ཀྱང་༔ དེའི་དུས་སུ་ལས་ཀྱི་དབང་གིས་རིག་པ་ཇེ་གསལ་དུ་སོང་ནས༔ ཅི་བསླབ་ཐམས་ཅད་སྒོམ་ཤེས་པའི་ཡོན་ཏན་དང་༔ གནད་དེ་ལྟ་བུ་ཡོད་པའི་ཕྱིར་རོ༔ དེས་ན་གཤིན་པོའི་ཆོ་ག་བྱས་པས་ཕན་ཡོན་ཡོད་པའི་རྒྱུ་མཚན་ཡང་དེ་ལྟར་ཡིན་ནོ༔ དེ་བས་ན་ཞག་བཞི་བཅུ་ཞེ་དགུའི་བར་དུ་བར་དོ་ཐོས་གྲོལ་ཆེན་པོ་འདི་བཀླག་པ་ལ་ནན་ཏན་བྱ་བ་གལ་ཤིན་ཏུ་ཆེའོ༔ ངོ་སྤྲོད་གཅིག་ལ་མ་གྲོལ་ནའང་གཅིག་ལ་གྲོལ་བ་ཐོབ་པ་ཡིན་ནོ༔ ངོ་སྤྲོད་ལ་མི་གཅིག་པ་མང་དུ་དགོས་པའི་དོན་ཡང་དེ་ལྟར་ཡིན་ནོ༔
དེ་ནས་ཡང་དགེ་བའི་ལུས་ལ་གོམས་འདྲིས་ཆུང་བ་དང་༔ མི་དགེ་བའི་ལུས་ལ་ཡེ་ཐོག་མའི་དུས་ནས་གོམས་འདྲིས་ཆེ་དྲགས་པ་དང་༔ སྡིག་སྒྲིབ་སྟོབས་དང་དཔུང་ཆེ་བའི་དབང་གིས༔ གོང་གི་ངོ་སྤྲོད་དང་དམིགས་པ་དེ་ཙམ་ཞིག་ཕོག་ཀྱང་༔ མི་གྲོལ་བའི་རིགས་མང་པོ་ཡོད་པས༔ དེ་ནི་གོང་དུ་མངལ་སྒོ་མ་ཁེགས་ན༔ དེ་ནས་འདི་ནས་མར་ལ་མངལ་སྒོ་གདམས་པའི་གདམས་ངག་ཟབ་མོ་གཅིག་ཀྱང་བསྟན་པར་བྱ་སྟེ༔ ཡང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་པའི་སྐྱབས་འགྲོ་བྱས་ཏེ༔ ཡང་ཚེ་འདས་ཀྱི་མིང་ནས་ལན་གསུམ་བོས་ལ༔ འདི་སྐད་བརྗོད་དོ༔ ཀྱཻ་རིགས་ཀྱི་བུ༔ ཚེ་ལས་འདས་པ་ཆེ་གེ་མོ་ཁྱོད་ཉོན་ཅིག༔ ཁྱོད་ལ་གོང་དུ་གདམས་པའི་ངོ་སྤྲོད་དེ་ཙམ་ཅིག་བཏབ་ཀྱང་༔ ཁྱོད་ཀྱིས་མ་གོ་བར་འདུག་གིས༔ ད་ནི་མངལ་སྒོ་མ་ཁེགས་ན༔ ལུས་བླང་རན་པའི་དུས་ལ་བབས་པས༔ ཁྱོད་རང་མངལ་སྒོ་གདམས་པའི་གདམས་ངག་ཟབ་མོ་ཡང་དག་པ༔ རིགས་མི་གཅིག་པ་མང་དུ་ཡོད་པས༔ དྲན་པས་ཟུངས་ཤིག༔ མ་ཡེངས་ཤིག༔ འདུན་པ་དྲག་པོས་ལེགས་པར་ཉོན་ལ་ཡིད་ལ་ཟུངས་ཤིག༔ ཀྱཻ་རིགས་ཀྱི་བུ༔ ད་ནི་གླིང་གང་དུ་སྐྱེ་བའང་༔ རྟགས་དང་མཚན་མ་འོང་བས་ངོ་ཤེས་པར་བྱ་སྟེ༔དེའང་གང་དུ་སྐྱེ་བ་བརྟགས་ལ༔ གླིང་ཡང་གདམས་པར་བྱའོ༔
ཤར་ལུས་འཕགས་པོར་སྐྱེ་ན་ནི༔ ངང་པ་ཕོ་མོས་བརྒྱན་པའི་མཚོ་འདུག་པ་མཐོང་ངོ་༔ དེར་ཡང་མ་འགྲོ་བར༔ རུ་ལོག་དྲན་པར་གྱིས་ཤིག༔ དེར་སྐྱེས་ན་ནི༔ བདེ་སྐྱིད་འཛོམ་ཡང༔ ཆོས་མི་དར་བའི་གླིང་ཡིན་པས༔ དེར་ཡང་མ་འཇུག་ཅིག༔ ལྷོ་འཛམ་བུ་གླིང་དུ་སྐྱེ་ན་ནི༔ ཁང་བཟང་ཉམས་དགའ་བར་མཐོང་ནས་འོང་ངོ་༔ གལ་ཏེ་འཇུག་ན་དེར་འཇུག་པར་གྱིས་ཤིག༔ ནུབ་བ་ལང་སྤྱོད་ན་སྐྱེ་ན༔ རྟ་ཕོ་མོས་བརྒྱན་པའི་མཚོ་འདུག་པ་མཐོང་ངོ་༔ དེར་ཡང་མ་འགྲོ་བར་ཚུར་ལ་ལོག་ཅིག༔ ལོངས་སྤྱོད་ཡོད་ཀྱང་ཆོས་མི་དར་བའི་གླིང་ཡིན་པས༔ མ་འཇུག་ཅིག༔ བྱང་སྒྲ་མི་སྙན་དུ་སྐྱེ་ན༔ བ་གླང་གི་བརྒྱན་པའི་མཚོའམ༔ ལྗོན་ཤིང་གིས་བརྒྱན་པའི་མཚོ་འདུག་པ་མཐོང་ངོ་༔ དེ་དག་ཏུ་སྐྱེ་བ་ལེན་ལྟས་སུ་ངོ་ཤེས་པར་གྱིས་ཤིག༔ དེར་ཡང་མ་འཇུག་ཅིག༔ ཚེ་ཚད་དང་བསོད་ནམས་ཡོད་ཀྱང་༔ དེར་ཡང་ཆོས་མི་དར་བས་མ་འཇུག་ཅིག༔ ལྷར་སྐྱེས་ན་ནི༔ རིན་པོ་ཆེ་སྣ་ཚོགས་ལས་གྲུབ་པའི་ལྷ་ཁང་བརྩེགས་མ་ཉམས་དགའ་བ་མཐོང་ངོ་༔ དེར་ཞུགས་ཀྱང་རུང་གིས་ཞུགས་པར་གྱིས་ཤིག༔ ལྷ་མ་ཡིན་དུ་སྐྱེ་ན་ནི༔ ནགས་ཚལ་ཉམས་དགའ་བར་མཐོང་ངམ༔ མགལ་མེའི་འཁོར་ལོ་བསྐོར་བ་ལྟར་དུ་མཐོང་ངོ་༔ དེར་ཅི་ནས་ཀྱང་མ་འཇུག་པར་རུ་ལོག་དྲན་པར་གྱིས་ཤིག༔
དུད་འགྲོར་སྐྱེ་ན་ནི༔ བྲག་ཕུག་དང་༔ གྲོག་ཕུག་དང་༔ སྤྱིལ་པོ་དང་༔ ན་བུན་གྱི་ཚུལ་དུ་མཐོང་ངོ་༔ དེར་ཡང་མ་འཇུག་ཅིག༔ ཡི་དྭགས་སུ་སྐྱེ་ན་ནི༔ སྡོང་དུམ་དང་༔ ནག་བྲིང་ངེ་བའམ༔ གྲོག་པོ་ཕུག་རྡུག་གམ་ནག་ལིང་ངེ་བར་མཐོང་ངོ་༔ དེར་ཕྱིན་ན་ཡི་དྭགས་སུ་སྐྱེ་ནས༔ བཀྲེས་སྐོམ་གྱི་སྡུག་བསྔལ་སྣ་ཚོགས་ཉམས་སུ་མྱོང་བར་འགྱུར་བས༔ དེར་ཅི་ནས་ཀྱང་མ་འགྲོ་བར་རུ་ལོག་དྲན་པར་གྱིས་ཤིག༔ སྙིང་རུས་དག་སྣང་དྲག་པོ་གྱིས་ཤིག༔ དམྱལ་བར་སྐྱེས་ན་ནི༔ ལས་ངན་པས་གླུ་དབྱངས་ཐོས་པའམ༔ དབང་མེད་དུ་འཇུག་དགོས་པའམ༔ མུན་ནག་གི་གླིང་དང་ཁང་པ་ནག་པོ་དང་༔ ཁང་པ་དམར་པོ་དང་༔ ས་དོང་ནག་པོ་དང་༔ ལམ་ནག་པོ་ལ་སོགས་པ་ཕྱིན་པའི་སྣང་བ་འོང་ངོ་༔ དེར་ཕྱིན་ན་ནི་དམྱལ་བར་ཚུད་དེ༔ ཚ་གྲང་གི་སྡུག་བསྔལ་བཟོད་པའི་གླགས་མེད་པར་མྱོང་ནས་ཐོན་པའི་དུས་མི་འོང་བས༔ དེའི་གསེབ་དུ་མི་འགྲོ་བར༔ གཟབ་པར་བྱའོ༔ ཅི་ནས་ཀྱང་མ་ཆུད་པར་བྱའོ༔ མངལ་སྒོ་བགགས་ནས་རུ་ལོག་དྲན་པར་བྱའོ༔ ཞེས་གསུངས་པ་དེ་དུས་ད་རེས་དགོས་པ་ཡིན་ནོ༔ ཀྱཻ་རིགས་ཀྱི་བུ༔ ཁྱོད་རང་མི་འགྲོ་བར་འདོད་ཀྱང་༔ རང་ལ་དབང་མེད་པར་རྒྱབ་ནས་ལས་ཀྱི་གཤེད་མས་དེད་ནས༔ མི་འགྲོ་བའི་དབང་མེད་པར་འགྲོ་དགོས་པ་དང་༔ མདུན་ནས་གཤེད་མ་དང་༔ སྲོག་གཅོད་ཀྱིས་ཁྲིད་པ་དང་༔ མུན་ནག་དང་༔ རླུང་དམར་འཚུབས་མ་ཆེན་པོ་དང་༔ ཀུ་སྒྲ་དང་༔ ཁ་ཆར་དང་༔ སེར་བ་དྲག་པོ་དང་༔ བུ་ཡུག་འཚུབས་ནས་བྲོས་པའི་སྣང་བ་ཁྱོད་ལ་འོང་ངོ་༔ ད་བྲེད་ཅིང་སྐྱབས་ཚོལ་བ་ལ་ཕྱིན་པས༔ གོང་དུ་བཤད་པའི་ཁང་བཟང་ངམ༔ བྲག་སྐྱིབས་དང་༔ ས་ཕུག་དང་༔ ནག་གསེབ་དང་༔ མེ་ཏོག་པདྨ་ལ་སོགས་ཁ་ཟླུམ་པའི་ནང་དུ་ཐར་བ་དང་༔ དེ་ན་གབ་སྟེ༔ ཕྱིར་འདོན་གྱིས་དོགས་ནས༔ ད་འདི་ནས་ཕྱིར་འདོན་ན་མི་རུང་ངམ་སྙམ་ནས༔ དེ་དང་བྲལ་གྱིས་དོགས་ནས༔ གནས་དེ་ལ་ཤིན་ཏུ་ཆགས་པར་འགྱུར་རོ༔
ཕྱི་རོལ་དུ་འདོན་ན་ནི༔ བར་དོའི་འཇིགས་སྐྲག་དེ་རྣམས་དང་འཕྲད་ཀྱིས་དོགས་ནས༔ དེ་དག་ལ་འཇིགས་ཤིང་སྔངས་པས་ནང་དུ་གབ་པས༔ གོང་ན་མེད་པའི་ལུས་ངན་གཅིག་བླངས་ནས༔ སྡུག་བསྔལ་སྣ་ཚོགས་ཉམས་སུ་མྱོང་བས༔ དེ་ནི་ཁྱོད་ལ་འདྲེ་སྲིན་གྱིས་བར་དུ་གཅོད་པའི་རྟགས་ཡིན་པས༔ དེའི་ཚེ༔ གདམས་ངག་གནད་ཟབ་མོ་གཅིག་ཡོད་པས་ཁྱོད་རང་ཉོན་ལ་ཡིད་ལ་ཟུངས་ཤིག༔ དེའི་དུས་སུ་གཤེད་མའི་དབང་མེད་དུ་དེད་པ་དང་༔ འཇིགས་སྐྲག་ནམ་བྱུང་བའི་དུས་སུ༔ སྐད་ཅིག་དྲན་རྫོགས་སུ༔ བཅོམ་ལྡན་འདས་ཆེ་མཆོག་ཧེ་རུ་ཀའམ༔ རྟ་མགྲིན་ནམ༔ ཕྱག་ན་རྡོ་རྗེ་ལ་སོགས་པ འམ༔ ཁྱོད་རང་གི་ཡི་དམ་ཡོད་ན༔ དེ་ཉིད་སྐུ་ཆེ་ལ་ཡན་ལག་རགས་པ༔ བགེགས་རིགས་ཐམས་ཅད་ཐལ་བར་བརླག་པའི་ཁྲོ་བོ་འཇིགས་སུ་རུང་བ་གཅིག་ཏུ་དཀྲོང་གི་བསྐྱེད༔ དེའི་བྱིན་རླབས་དང་ཐུགས་རྗེས་གཤེད་མ་དང་བྲལ་ཏེ༔ མངལ་སྒོ་གདམ་པའི་དབང་ཐོབ་པ་ཡིན་པས་དེ་ནི་གདམ་ངག་གནད་ཟབ་མོ་ཡང་དག་པ་ཡིན་གྱིས་ཡིད་ལ་ཟུངས་ཤིག༔ ཀྱཻ་རིགས་ཀྱི་བུ༔
གཞན་ཡང་བསམ་གཏན་གྱི་ལྷ་ལ་སོགས་པ་རྣམས་ནི༔ ཏིང་ངེ་འཛིན་གྱི་དབང་གིས་སྐྱེ་བ་ལེན་ནོ༔ ཡི་དྭགས་ལ་སོགས་པ་གདོན་གྱི་རིགས་ཚན་ཆེ་བ་གཅིག་ནི༔ བར་དོ་ཉིད་དུ་འདུ་ཤེས་འགྱུར་ནས༔ ཡི་དྭགས་དང་༔ འདྲེ་སྲིན་གྱི་ལུས་རྫུ་འཕྲུལ་སྣ་ཚོགས་སུ་སྟོན་པ༔ ཡིད་ལུས་དེ་ཀར་འགྱུར་ནས་འོང་བ་ཡིན་ནོ༔ བྱིང་དེར་གནས་པའི་ཡི་དྭགས་དང་༔ མཁའ་ལ་རྒྱུ་བའི་ཡི་དྭགས་དང་༔ བགེགས་རིག་སྟོང་ཕྲག་བརྒྱད་ཅུ་ལ་སོགས་པ་ཐམས་ཅད༔ ཡིད་ལུས་དེ་ཉིད་དུ་འདུ་ཤེས་འགྱུར་ནས་འགྲོའོ༔ དེའི་དུས་སུ༔ སྟོང་ཉིད་ཕྱག་རྒྱ་ཆེན་པོའི་དོན་དྲན་ན་ནི་མཆོག་ཏུ་འགྱུར་ཏེ༔ དེ་ལྟར་མ་བྱུང་ན༔ སྒྱུ་མ་ལྟ་བུའི་རྩལ་སྦྱོང་གྱིས་ཤིག༔ དེ་ལྟར་ཡང་མ་བྱུང་ན༔ གང་ལ་ཡང་ཆགས་སེམས་མ་བྱེད་པར༔ ཡི་དམ་ཐུགས་རྗེ་ཆེན་པོ་བསྒོམས་པས༔ བར་དོ་ནས་ལོངས་སྐུར་འཚང་རྒྱ་བར་འགྱུར་རོ༔ ཀྱཻ་རིགས་ཀྱི་བུ༔ དེ་ལྟར་གལ་ཏེ་ལས་ཀྱི་དབང་གིས༔ མངལ་དུ་འཇུག་དགོས་པ་བྱུང་ན༔ ད་ནི་མངལ་སྒོ་གདམ་པའི་གདམས་ངག་བསྟན་པར་བྱའོ༔ ཉོན་ཅིག༔ དེའང་མངལ་སྒོ་གང་བྱུང་དུ་མ་འགྲོ་ཤིག༔ གཤེད་མ་བྱུང་ནས་མི་འགྲོ་བའི་དབང་མ་བྱུང་ན༔ རྟ་མགྲིན་སྒོམས་ཤིག༔ དེའང་ད་ལྟར་ཁྱོད་ལ་མངོན་ཤེས་ཕྲ་མོ་ཡོད་པས༔ གནས་ཐམས་ཅད་རིམ་པ་ལྟར་ཤེས་ནས་འོང་བས༔ གདམས་པར་གྱིས་ཤིག༔ དེ་ཡང་དག་པ་སངས་རྒྱས་ཀྱི་ཞིང་དུ་འཕོ་བ་དང་༔ མ་དག་འཁོར་བའི་མངལ་སྒོ་གདམ་པའི་གདམས་ངག་གཉིས་ཡོད་པས༔ འདི་ལྟར་གྱིས་ཤིག༔ དང་པོ་རབ་དག་པ་མཁའ་སྤྱོད་ཀྱི་གནས་སུ་འཕོ་བ་ནི༔ དེའང་འཕེན་པ་འདི་ལྟ་བུ་ཅིག་བཏང་སྟེ༔ ཀྱཻ་མ༔ བདག་བསྐལ་བ་གྲངས་མེད་ཚད་མེད་ཐོག་མ་མེད་པའི་དུས་རིང་པོ༔ དེ་ཙམ་ཞིག་ནས༔ ད་རུང་ཡང་འཁོར་བའི་འདམ་འདིར་ལུས་པ་ནི་སྐྱོ་བ་ལས༔ སྔོན་གྱི་དེ་སྙེད་ཅིག་སངས་རྒྱས་པའི་རིགས་ལ༔ བདག་མ་གྲོལ་བ་འདི་ཨ་ཙ་མ༔ ད་ནི་འཁོར་བ་འདི་ལ་སྐྱུག་རེ་ལོག༔ ཞེ་རེ་འཇིགས༔ གཉུག་རེ་བུད༔ ད་ནི་བྲོས་པའི་གྲབས་བྱེད་རན་ནས་འདུག་པས༔ བདག་རང་ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ སངས་རྒྱས་སྣང་བ་མཐའ་ཡས་ཀྱི་ཞབས་དྲུང་དུ༔ མེ་ཏོག་པདྨའི་ཁ་ལ་བརྫུས་ཏེ་སྐྱེ་བ་ཞིག་བྱེད་དགོས་སྙམ་པས༔ ནུབ་བདེ་བ་ཅན་གྱི་ཞིང་ཁམས་སུ་འདུན་པ་དྲག་པོ་གཏོད་ལ༔ དེ་ལ་བརྩོན་འགྲུས་བྱེད་པ་གཅེས༔ གཞན་ཡང་རང་གང་མོས་པའི་ཞིང་ཁམས་མངོན་པར་དགའ་བའམ༔ སྟུག་པོ་བཀོད་པའམ༔ ལྕང་ལོ་ཅན་ནམ༔ པོ་ཏ་ལའམ༔ པདྨ་འོད་ཀྱི་གཞལ་ཡས་སུ༔ ཨོ་རྒྱན་གྱི་དྲུང་ངམ༔ གང་ལ་མོས་པའི་ཞིང་དུ་འདུན་པ་དྲག་ཏུ་གཏད་དེ༔ རྩེ་གཅིག་ཏུ་མ་ཡེངས་པར་བྱས་པས༔ དེ་མ་ཐག་ཏུ་ཞིང་ཁམས་དེར་སྐྱེ་བར་འགྱུར་ཏེ༔ གཞན་ཡང་དགའ་ལྡན་དུ་བྱམས་པ་མགོན་པོའི་དྲུང་དུ་འགྲོ་བར་འདོད་ནའང༔ བདག་བར་དོའི་སྐབས་འདིར༔ དགའ་ལྡན་ན༔ མི་ཕམ་ཆོས་ཀྱི་རྒྱལ་པོའི་དྲུང་དུ་འགྲོ་བའི་དུས་ལ་བབ་པས༔ འགྲོ་བའི་འདུན་པ་གཏད་ན༔ བྱམས་པའི་དྲུང་དུ་པདྨའི་སྙིང་པོར་བརྫུས་ཏེ་སྐྱེའོ༔ གཞན་ཡང་དེ་ལྟར་མ་གཏུབ་ཅིང་༔ མངལ་དུ་འཇུག་པར་སྤྲོ་བའམ༔ འཇུག་དགོས་པར་བྱུང་ན་མ་དག་འཁོར་བའི་མངལ་སྒོ་གདམ་པའི་གདམས་ངག་ཡོད་པས་ཉོན་ཅིག༔ དེའང་གོང་ལྟར་གླིང་ཡང་གདམ་པར་བྱ་སྟེ༔ མངོན་ཤེས་ཀྱིས་བལྟས་པས༔ ཆོས་དར་བའི་སར་འཇུག་པར་བྱའོ༔ དེའང་མི་གཙང་བའི་རྫས་ལྗན་ལྗིན་གཅིག་ལ་བརྫུས་ཏེ་སྐྱེ་བ་ཡིན་ན༔ མི་གཙང་བའི་གོང་བུ་དེ་ལ་དྲི་ཞིམ་པོའི་འདུ་ཤེས་སྐྱེ་ནས༔ དེར་ཆགས་ཏེ༔ སྐྱེ་བར་འགྱུར་བས༔ དེ་རྣམས་གང་དང་གང་གི་སྣང་བ་ཤར་བ་དེ་དང་དེར་འཛིན་པར་མི་བྱེད་པར༔ ཆགས་སྡང་གིས་མཚན་མ་མེད་པར་བྱས་ལ༔ མངལ་སྒོ་བཟང་པོ་གདམས་པར་བྱའོ༔
དེའང་འདུན་པ་གཏད་པ་གལ་ཆེ་བས༔ འདི་ལྟར་བྱའོ༔ ཀྱཻ་མ་བདག་ནི་སེམས་ཅན་ཐམས་ཅད་ཀྱི་དོན་དུ༔ འཁོར་ལོས་སྒྱུར་བའི་རྒྱལ་པོའམ༔ བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུའམ༔ གྲུབ་པ་ཐོབ་པ་སྐྱེས་བུའི་སྲས་སམ༔ ཆོས་རྒྱུད་དྲི་མ་མེད་པའི་རིགས་སམ༔ ཕ་མ་དད་པ་ཅན་གྱི་རིགས་སུ་སྐྱེས་ནས༔ འགྲོ་བ་སེམས་ཅན་ཐམས་ཅད་ཀྱི་དོན་བྱེད་ནུས་པའི་བསོད་ནམས་ཅན་གྱི་ལུས་ཅིག་བླང་བར་བྱའོ་སྙམས་པའི་འདུན་པ་གཏོད་ལ༔ མངལ་དུ་འཇུག་པར་བྱའོ༔ དེའི་ཚེ་འཇུག་པའི་མངལ་དེ་ཡང་ལྷའི་གཞལ་ཡས་ཁང་དུ་བྱིན་གྱིས་བརླབ་ལ༔ ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དང་༔ ཡི་དམ་གྱི་ལྷ་རྣམས་དང་༔ ཁྱད་པར་དུ་ཇོ་བོ་ཐུགས་རྗེ་ཆེན་པོ་ལ་གསོལ་བ་ཐོབ་ལ༔ དབང་བསྐུར་ཞུ་བའི་མོས་པ་བྱས་ལ༔ མངལ་དུ་འཇུག་པར་བྱའོ༔ དེ་ལྟར་མངལ་སྒོ་གདམ་པ་འདིའང་༔ ནོར་བའི་ཉེན་ཡོད་པས༔ ལས་ཀྱི་དབང་གིས་མངལ་སྒོ་བཟང་པོ་ལ་ངན་པ་མཐོང་བ་དང་༔ ངན་པ་ལ་བཟང་པོར་མཐོང་ནས་ནོར་བའི་ཉེན་ཡོད་པས༔ དེའི་དུས་སུ་གདམ་པའི་གནད་གལ་ཆེ་བས་ཡང་འདི་ལྟར་དུ་བྱའོ༔ དེ་ལྟར་མངལ་སྒོ་བཟང་པོའི་སྣང་བ་བྱུང་ནའང་དེ་ལ་མ་ཆགས༔ ངན་པའི་སྣང་བ་བྱུང་ཡང་དེ་ལ་མི་སྡང་བར༔ བཟང་ངན་བླང་དོར་མེད་པར་ཆགས་སྡང་དང་བྲལ་བའི་བཏང་སྙོམས་ཆེན་པོའི་ངང་ནས་འཇུག་པ་ནི༔ གནད་ཟབ་མོ་ཡང་དག་པ་ཡིན་གྱིས༔ དེ་ལའང་ཉམས་མྱོང་ཡོད་པའི་མི་འགའ་ཞིག་མ་གཏོགས་པ༔ བག་ཆགས་ངན་པའི་ནད་རོ་བྲལ་དཀའ་བས༔ དེ་ལྟར་ཆགས་སྡང་དང་བྲལ་མ་ཐུབ་ནའང་དབང་པོ་ཐ་མའི་ཡང་མཐའ་སྡིག་ཅན་དུད་འགྲོ་ལྟ་བུ་རྣམས་ལ༔ སྐྱབས་སུ་འགྲོ་བས་བཟློག་པ་ནི༔ ཡང་ཚེ་འདས་ཀྱི་མིང་ནས་བོས་ལ་འདི་སྐད་དོ༔ ཀྱཻ་རིགས་ཀྱི་བུ༔ ཁྱོད་ཀྱིས་མངལ་སྒོ་གདམ་མ་ཤེས་ཤིང་༔ ཆགས་སྡང་དང་བྲལ་མ་ཐུབ་ན༔ གོང་གི་སྣང་བ་དེ་རྣམས་གང་ཤར་ཡང་༔ དཀོན་མཆོག་གསུམ་གྱི་མཚན་ནས་བརྗོད་ཅིང་སྐྱབས་སུ་འགྲོ་བར་གྱིས་ཤིག༔ ཐུགས་རྗེ་ཆེན་པོ་ལ་གསོལ་བ་ཐོབ་ཅིག༔ མགོ་གྱེན་ལ་བསྟན་ནས་འགྲོ་བར་གྱིས་ཤིག༔ བར་དོ་ངོ་ཤེས་པར་གྱིས་ཤིག༔ ཤུལ་གྱི་ཉེ་བ་དང་༔ བུ་དང་བུ་མོ་ཉེ་འབྲེལ་རྣམས་ལ་ཆགས་ཞེན་སྤོངས་ཤིག༔ འདི་རྣམས་ཀྱིས་ཁྱོད་ལ་མི་ཕན་ནོ༔ ད་མིའི་འོད་སྔོན་པོ་དང་༔ ལྷའི་འོད་དཀར་པོ་ལ་ཞུགས་ཤིག༔ རིན་པོ་ཆེའི་ཁང་བཟང་དང་༔ སྐྱེད་མོས་ཚལ་དུ་ཞུགས་ཤིག༔ ཅེས་ལན་བདུན་ཙམ་གྱི་བར་བཤད་དོ༔ དེ་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་གསོལ་བ་གདབ་པར་བྱའོ༔ བར་དོའི་སྨོན་ལམ་འཇིགས་སྐྱོབས་མ་དང་༔ བར་དོ་རྩ་ཚིག་དང་༔ བར་དོ་འཕྲང་སྒྲོལ་རྣམས་ཀྱང་ལན་བདུན་གྱི་བར་དུ་བཀླག་པར་བྱའོ༔ དེ་ནས་བཏགས་གྲོལ་ཕུང་པོ་རང་གྲོལ་ཡང་སྒྲ་དག་ལ་གསལ་བར་བཀླག་པར་བྱའོ༔ ཆོས་སྤྱོད་བག་ཆགས་རང་གྲོལ་ཡང་བཀླག་པར་བྱའོ༔ དེ་ལྟར་དུ་ཚུལ་བཞིན་དུ་བྱས་པས་རྣལ་འབྱོར་པ་རྟོགས་པ་མཐོ་བ་རྣམས་ནི༔ འཆི་ཁར་འཕོ་བ་ཐེབས་ནས༔ བར་དོ་འགྲིམས་མི་དགོས་པར་ཡར་གྱི་ཟང་ཐལ་ཆེན་པོར་གྲོལ་བར་འགྱུར་རོ༔
དེའི་འོག་མ་ཉམས་ལེན་ཡོད་པའི་གང་ཟག་འགའ་ཞིག་ནི༔ འཆི་ཁ་བར་དོའི་འོག་ཏུ་ཆོས་ཉིད་འོད་གསལ་ངོས་ཟིན་ཏེ༔ ཡར་གྱི་ཟངས་ཐལ་དུ་འགྱུར་རོ༔ དེའི་འོག་མ་རྣམས་ཆོས་ཉིད་བར་དོ་ལ་ཞག་བདུན་ཕྲག་གི་རིམ་པ་བཞིན་དུ༔ ཞི་ཁྲོའི་སྣང་བ་འཆར་བའི་ཚེ༔ ལས་འཕྲོ་དང་དབང་པོའི་བྱེ་བྲག་གིས་གཅིག་ལ་མ་གྲོལ་ནའང་༔ གཅིག་ལ་གྲོལ་ཏེ༔ འཕྲང་རིམ་པ་མང་བས་གང་རུང་གཅིག་ལ་ངོས་ཟིན་ནས་གྲོལ་བར་འགྱུར་རོ༔ དེར་ཡང་ལས་འཕྲོ་ཞན་པ་དང་༔ སྡིག་སྒྲིབ་དང་ལས་ངན་ཤེས་ཆེ་བ་རྣམས་ནི༔ ཡང་མར་ལ་སྲིད་པ་བར་དོར་འཁྱམས་དགོས་ཏེ༔ དེའང་ངོ་སྤྲོད་རིག་མི་གཅིག་པ༔ སྐས་ཀྱི་རིམ་པ་བཞིན་དུ་ཡོད་པས༔གཅིག་ལ་ངོ་མ་འཕྲོད་ནའང་༔ གཅིག་ལ་འཕྲོད་ཏེ་གྲོལ་བར་འགྱུར་རོ༔ དེ་ཡང་གོང་མ་རྣམས་ལ༔ ལས་འཕྲོ་ཤིན་ཏུ་ཞན་པ་རྣམས༔ ངོ་མ་འཕྲོད་པར་འཇིགས་སྐྲག་གི་དབང་དུ་སོང་ནའང་༔ མངལ་སྒོ་དགགས་པ་དང་༔ མངལ་སྒོ་གདམ་པའི་རིམ་པ་ལ༔ རིགས་མི་གཅིག་པ་རིམ་པ་བཞིན་ཏུ་ཡོད་པས༔ གཅིག་ལ་ངོས་མ་ཟིན་ནའང་༔ གཅིག་ལ་ངོ་འཕྲོད་དེ༔ དམིགས་པ་ཟིན་ནས་གནས་མཐོ་བའི་ཡོན་ཏན་དཔག་ཏུ་མེད་པ་ཡོད་དོ༔ ཐ་མའི་ཡང་མཐའ་དུད་འགྲོ་ལྟ་བུའི་རིགས་ཡིན་ཀྱང་སྐྱབས་འགྲོ་བྱས་པའི་ཡོན་ཏན་གྱིས༔ ངན་སོང་ནས་རུ་ལྡོག་སྟེ༔ མི་ལུས་རིན་པོ་ཆེ་དལ་འབྱོར་ཕུན་སུམ་ཚོགས་པའི་ལུས་སུ་གྱུར་ནས༔ སྐྱེ་བ་ཕྱི་མ་ལ་བླ་མ་དགེ་བའི་བཤེས་གཉེན་དང་འཕྲད་དེ༔ གདམས་པ་ཐོབ་ནས་གྲོལ་བར་འགྱུར་རོ༔ སྲིད་པ་བར་དོར་ཆོས་འདིས་སླེབ་ན༔ བཟང་པོ་ལས་ཀྱི་འཕྲོ་མཐུད་པ༔ ཡུར་བ་རྐང་ཆད་པ་ལ་ཝ་འཛུག་པ་ལྟ་བུའི་གདམས་ངག་ཡིན་པས༔ སྡིག་པོ་ཆེ་ཐམས་ཅད་ཀྱང་ཆོས་འདི་ཐོབ་ན་མི་གྲོལ་མི་སྲིད་དོ༔ དེ་ཅིའི་ཕྱིར་ཞེ་ན༔ བར་དོའི་སྐབས་སུ༔ རྒྱལ་བ་ཞི་ཁྲོའི་ལྷ་ཚོགས་ཐམས་ཅད་ཀྱི༔ ཐུགས་རྗེའི་བསུ་མ་ཡོད་པ་དང་༔ བདུད་དང་བར་ཆད་ཀྱི་བསུ་མ་གཉིས་ཀ་འཛོམ་ནས་ཡོད་ཏེ༔ དེའི་ཚེ་ཆོས་འདི་ཐོབ་པ་ཙམ་གྱིས་སྣང་བ་བསྒྱུར་ནས་གྲོལ་བ་ཐོབ་པ་ཡིན་ཏེ༔ དེ་ཡང་ཤ་ཁྲག་གི་རྟེན་མེད་པར་ཡིད་ཀྱི་ལུས་ཡིན་པས་སླ་བ་ཡིན་ནོ༔ བར་དོ་ཐག་རིང་གར་འཁྱམས་ནས་ཡོད་ཀྱང་ལས་ཀྱི་མངོན་ཤེས་ཕྲ་མོས་མཐོང་བ་དང་༔ མཐོང་ནས་འོང་སྟེ༔ དྲན་པས་ཟིན་ནས༔ སྐད་ཅིག་ལ་བློ་བསྒྱུར་དུ་གཏུབ་པས༔ ཤིན་ཏུ་ཕན་ཡོན་ཆེའོ༔ དཔེར་ན་སྒྱོགས་ཀྱི་འཁྲུལ་འཁོར་ལྟ་བུའམ༔ སྡོང་པོ་ཆེན་པོ་མི་བརྒྱས་མི་ཐེག་པ༔ ཆུ་ནང་དུ་བཅུག་པས༔ ཡུད་ཙམ་གཅིག་ལ་གར་འདོད་པའི་ས་ལ་འདྲེན་པ་དང་འདྲའོ༔ རྟ་ཁ་སྲབ་ཀྱིས་བསྒྱུར་བ་དང་འདྲའོ༔ དེའི་ཕྱིར་ཚེ་ལས་འདས་པ་ཐམས་ཅད་ཀྱི་རྩར་ཕྱིན་ནས༔ རོ་ཡོད་ན་གྲོགས་ཀྱི་རོའི་སྣ་བུག་ནས་ཁྲག་གམ་ཆུ་སེར་མ་ཐོན་ཀྱི་བར་དུ་བསྐྱར་ཞིང་༔ གསལ་གདབ་པར་བྱའོ༔ དེའི་བར་དུ་རོ་མི་སྒུལ་བར་བཞག་གོ༔ འདིའི་དམ་ཚིག་ལ༔ གཤིན་པོ་ལ་བསྔོ་ནས་སེམས་ཅན་གྱི་སྲོག་མི་གཅོད༔ རོའི་རྩར་རང་གཞན་སུ་ཡང་རུང་སྟེ༔ གཉེན་བཤེས་ཀུན་གྱི་ཀུ་སྒྲ་སྤང་༔ ཀུ་ཅོ་དང་མྱ་ངན་སྤང་༔ སྨྲེ་སྔགས་མི་འདོན༔ དགེ་བའི་ལས་འགྲུབ་ཚད་བྱའོ༔ གཞན་ཡང་བར་དོ་ཐོས་གྲོལ་ཆེན་མོའི་ཆོས་འདི༔ ཆོས་ཀྱི་རིགས་གང་གསུངས་ཀྱང་རུང་སྟེ༔ ཁྲིད་ཀྱི་ཞབས་སུ་འདི་དང་བསྒྲགས་ནས་བསྟན་ན་ཤིན་ཏུ་ཟབ་པོ༔ གཞན་ཡང་འདི་རྟག་ཏུ་འདོན་པར་བྱ་ཞིང་༔ ཚིག་དང་ཐ་སྙད་བློ་ལ་བྱང་བར་བྱས་ལ༔ ནམ་འཆི་བར་ངེས་པའམ༔ ཚེ་ཚད་འཆི་རྟགས་རྣམས་ངོ་ཤེས་ནས༔ ཁམས་ཀྱིས་ལྕོགས་ན༔ རང་གིས་འདོན་ཞིང་༔ དོན་ཡིད་ལ་བསམ༔ མ་ལྕོག་ན་མཆེད་གྲོགས་ལ་དཔེ་བཀླག་བཅོལ་ཞིང་༔ གསལ་འདེབས་པས༔ ངེས་པར་གྲོལ་བ་ལ་ཐེ་ཚོམ་མེད་དོ༔ བསྒོམ་བསྒྲུབ་བྱ་མི་དགོས་པའི་ཆོས༔ བལྟས་པས་གྲོལ་བ༔ ཐོས་པ་གྲོལ་བ༔ བཀླགས་པས་གྲོལ་བའི་གདམས་ངག་ཟབ་མོ་ཡིན་ཏེ༔ སྡིག་པོ་ཆེ་གསེབ་ལམ་དུ་ཁྲིད་པར་བྱེད་པའི་གདམས་ངག་ཟབ་མོ་འདི༔ ཁྱི་བདུན་གྱིས་བདས་ཀྱང་༔ ཚིག་དང་ཐ་སྙད་མ་བརྗེད་པར་བྱས་ན༔ འཆི་ཁར་སངས་རྒྱས་པའི་གདམས་ངག༔ དུས་གསུམ་སངས་རྒྱས་ཀྱིས་བརྩལ་ཡང་༔ འདི་ལས་ལྷག་པའི་ཆོས་རྙེད་པར་མི་སྲིད་དོ༔ བར་དོའི་གདམས་པ་ལས་ཅན་གྲོལ་བར་བྱེད་པའི༔བར་དོ་ཐོས་གྲོལ་ཆེན་མོ་ཞེས་བྱ་བ་ཟབ་པའི་སྙིང་ཁུ་རྫོགས་སོ༔￼༔གྲུབ་ཐོབ་ཀརྨ་གླིང་པས་སྒམ་པོ་གདར་གྱི་རི་བོ་ནས་གདན་དྲངས་པའོ༔
༄༅༔ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ བར་དོ་དྲུག་གི་རྒྱབ་ཆོས་འཁྲུལ་བ་རང་གྲོལ་ཞེས་བྱ་བ༔ བར་དོ་ཐོས་གྲོལ་གྱི་ཆ་ལགས་སོ༔ ཀ༅༅༔ ༔ཀུན་ཏུ་བཟང་པོ་རྒྱལ་བ་ཞི་ཁྲོའི་ལྷ༔ ཉེ་རིང་མེད་པའི་འཕགས་པ་སྤྱན་རས་གཟིགས༔ སྤྲུལ་པའི་སྐྱེས་མཆོག་སློབ་དཔོན་པདྨ་འབྱུང་༔ པདྨ་ཞི་ཁྲོའི་ལྷ་ལ་ཕྱག་འཚལ་ལོ༔ བར་དོ་ཐོས་པ་རང་གྲོལ་ངོ་སྤྲོད་ཀྱི༔ རྒྱབ་ཆོས་ལྷན་ཐབས་ཀྱི་འཁོར་བ་རང་གྲོལ་བསྟན༔ དེ་ཡང་བར་དོའི་ཆོས་ཀུན་མདོར་བསྡུས་ན༔ རྣམ་གྲངས་བཅོ་བརྒྱད་དག་གིས་ཕྱེ་སྟེ་བསྟན༔ བར་དོའི་ངོ་བོ་༡ ངེས་ཚིག་༢ དབྱེ་བ་༣དང་༔ རང་བཞིན༤་མཚན་ཉིད་༥ས་མཚམས་༦དཔེ་དྲུག་༧དང་༔ རྟགས་དྲུག་༨ གནས་དྲུག་༩ ལུས་དྲུག་༡༠ ཚེ་ཚད་༡༡དྲུག་༔ སྣང་ལུགས་༡༢ ངོ་སྤྲོད་༡༣ཉམས་ལེན་༡༤ གདམས་ངག་དྲུག༡༥༔ ཉེས་དམིགས་༡༦ཕན་ཡོན་༡༧རྩ་ཚིག་དྲུག་དང་༡༨ ནི༔ རྣམ་གྲངས་བཅོ་བརྒྱད་བར་དོའི་ཆོས་ཀུན་རྫོགས༔ སྐལ་ལྡན་ལས་ཅན་དད་གུས་ལྡན་པ་རྣམས༔ འདི་ལྟར་ཡིད་ལ་ཟུངས་ཤིག་ས་མ་ཡ༔ དེ་ལ་དང་པོ་བར་དོའི་ངོ་བོ་གང་ཞེ་ན༔ ད་ལྟ་ཐ་མལ་གྱི་ཤེས་པ་བཟོ་བཅོས་མ་བྱས་པའི་རང་ལུགས་གསལ་སྟོང་དུ་ཧྲིག་གེ༔ འཆར་བ་འདི་ཁོ་ན་བར་དོ་ཐམས་ཅད་ཀྱི་ངོ་བོ་ཉིད་ཡིན་ཏེ༔ དེ་ཅིའི་ཕྱིར་ཞེ་ན༔ འདི་ཁོ་ན་རྟོགས་མ་རྟོགས་ཀྱི་ཁྱད་པར་ལས༔ བར་དོ་ཐམས་ཅད་འབྱུང་བའི་ཕྱིར་རོ༔ དེའི་ཕྱིར་ད་ལྟར་གྱི་ཤེས་པ་མ་བཅོས་པ་སོ་མ་འདི་བླ་མས་ངོ་སྤྲད༔ རང་གིས་ཉམས་སུ་བླངས་ནས་མངོན་དུ་གྱུར་ན་བར་དོ་ཐམས་ཅད་དེ་ནས་ཆོད་པའི་ཕྱིར༔ འདི་ངོ་སྤྲད་ནས་མ་བཅོས་པར་སྐྱོང་བ་ནི་བར་དོའི་ཉམས་ལེན་དངོས་གཞིའོ༔
གཉིས་པ་བར་དོའི་ངེས་ཚིག་དྲུག་ནི༔
དེ་ཡང་བར་དོ་ཞེས་བྱ་བ་ཅིའི་ཕྱིར༔ བར་དོ་ཞེས་བྱ་ཞེ་ན༔ སྔ་མ་བག་ཆགས་དང་སྣང་བ་ནི་འདས༔ ཕྱི་མའི་སྣང་བ་ནི་མ་ཤར༔ སྔ་ཕྱི་གཉིས་ཀྱི་བར་དེའི་སྣང་བ་ཉམས་སུ་མྱོང་བདོ་བའི་ཕྱིར༔ བར་དོ་ཞེས་མིང་དུ་བཏགས་པ་ཡིན་ནོ༔ དེའང་སྐྱེ་གནས་བར་དོ་ཞེས་བྱ་བ་ཅིའི་ཕྱིར་ཞེ་ན༔ མ་ལས་སྐྱེས་ནས་མ་ཤིའི་བར་དུ་ད་ལྟའི་སྣང་བ་ཡད་ཡུད་བན་བུན་འདི་ལ་གནས་བདོ་བའི་ཕྱིར༔ དེ་ཡང་སྐྱེ་གནས་བར་དོ་ཞེས་མིང་དུ་བཏགས་པ་ཡིན་ནོ༔ རྨི་ལམ་བར་དོ་ཞེས་བྱ་བ་ཅིའི་ཕྱིར་རྨི་ལམ་བར་དོ་ཞེས་བྱ་ཞེས་ན༔ དཔེར་ན་ཁར་རྩང་གི་ཉིན་སྣང་ནི་ནུབ༔ ནང་པར་གྱི་ཉིན་སྣང་ནི་མ་ཤར༔ གཉིད་དུ་ཧྲུལ་སོང་པ་དང་༔ བག་ཆགས་འཁྲུལ་པའི་ལུས་གཅིག་ལམ་སྟེ་ཤར་ནས༔ དེའི་བར་དེར་རྨི་ལམ་གྱི་སྣང་བ་ལ་འཁྱམས་བདོ་ཕྱིར༔ རྨི་ལམ་བར་དོ་ཞེས་མིང་དུ་བཏགས་སོ༔ བསམ་གཏན་བར་དོ་ཞེས་བྱ་བ་ཅིའི་ཕྱིར་བསམ་གཏན་བར་དོ་ཞེས་བྱ་ཞེ་ན༔ བསམ་རྟོག་འཁྲུལ་པའི་འགྱུ་བ་ཐམས་ཅད་རང་སར་ཞི་ནས༔ གནས་ལུགས་ཁོ་རང་གི་ཐོག་ཏུ་མ་བཅོས་པར་བསམ་གཏན་ལ་གནས་པའི་ཕྱིར༔ བསམ་གཏན་བར་དོ་ཞེས་མིང་དུ་བཏགས་སོ༔ འཆི་ཁ་བར་དོ་ཞེས་བྱ་བ་ཅིའི་ཕྱིར༔ འཆི་ཁ་བར་དོ་ཞེས་བྱ་ཞེ་ན༔ འཇིག་རྟེན་འདིའི་སྣང་བ་ནི་ནུབ་ལ་ཁད༔ ཕྱི་མའི་ཡུལ་དུ་འགྲོ་ལ་ཁད་དེ༔ དཔེར་ན་མི་གཅིག་ག་ཤེད་དུ་འགྲོ་ལ་ཁད་པ་དེ་ལ༔ འགྲོ་ཁ་མ་ཟེར་བ་བཞིན་དུ༔ འཆི་བའི་འཇིགས་པ་འོང་ལ་ཁད༔ འཇིག་རྟེན་ཕ་རོལ་དུ་འགྲོ་ལ་ཁད་པའི་ཕྱིར༔ འཆི་ཁ་ཞེས་བྱ༔ དེའི་བར་གྱི་སྡུག་བསྔལ་མྱོང་བདོ་བའི་ཕྱིར༔ འཆི་ཁ་བར་དོ་ཞེས་མིང་དུ་བཏགས་སོ༔ ཆོས་ཉིད་བར་དོ་ཞེས་བྱ་བ་ཅིའི་ཕྱིར་ཆོས་ཉིད་བར་དོ་ཞེས་བྱ་ཞེ་ན༔ འཇིག་རྟེན་འདིའི་སྣང་བ་ནི་འདས༔ སྲིད་པའི་བར་དོ་དང་༔ ཕྱི་མའི་སྣང་བ་མ་ཤར་བའི་བར་དེར༔ ཆོས་ཉིད་འོད་གསལ་དང་༔ ཞི་ཁྲོ་ལོངས་སྤྱོད་རྫོགས་པའི་ལྷ་ཚོགས་དང་༔ སྒྲ་འོད་ཟེར་གསུམ་གྱི་སྣང་བ་ཉམས་སུ་མྱོང་བདོ་བའི་ཕྱིར༔ ཆོས་ཉིད་བར་དོ་ཞེས་མིང་དུ་བཏགས་སོ༔ སྲིད་པ་བར་དོ་ཞེས་བྱ་བ་ཅིའི་ཕྱིར་སྲིད་པ་བར་དོ་ཞེས་བྱ་ཞེ་ན༔ ཆོས་ཉིད་ཞི་ཁྲོའི་སྣང་བ་ཤར་དུས་སུ་ངོས་མ་ཟིན་པས་ཡལ༔ཕྱི་མའི་ལུས་མ་བླངས་བའི་བར་དེར༔ ཡར་མཐོ་རིས་ཀྱི་བདེ་བ་ཡང་དུས་དེ་ནས་སྲིད་ལ༔ མར་ངན་སོང་གི་སྡུག་བསྔལ་ཀྱང་དུས་དེ་ནས་སྲིད་དེ༔ བདེ་སྡུག་འཁོར་འདས་རིགས་དྲུག་གི་སྣང་བ་ཐམས་ཅད་དེའི་དུས་ཁོ་ན་ནས་སྲིད་པས༔ དེ་རྣམས་གང་གི་ཐོག་ཏུའང་མ་ཁེལ་བའི་བར་དེར་འཁྱམས་བདོ་བའི་ཕྱིར༔ སྲིད་པ་བར་དོ་ཞེས་མིང་དུ་བཏགས་སོ༔ དེ་ནི་བར་དོ་དྲུག་གི་ངེས་ཚིག་དྲུག་བསྟན་པའོ༔ ས་མ་ཡ༔
༈གསུམ་པ་བར་དོའི་དབྱེ་བ་བསྟན་པ་ལ་དྲུག་སྟེ༔ རང་བཞིན་སྐྱེ་གནས་ཀྱི་བར་དོ་དང་གཅིག༔ རྨི་ལམ་འཁྲུལ་པའི་བར་དོ་དང་གཉིས༔ བསམ་གཏན་ཏིང་འཛིན་གྱི་བར་དོ་དང་གསུམ༔ འཆི་ཁ་སྡུག་བསྔལ་གྱི་བར་དོ་དང་བཞི༔ ཆོས་ཉིད་ཞི་ཁྲོའི་བར་དོ་དང་ལྔ༔ རྣམ་སྨིན་སྲིད་པའི་བར་དོ་དང་དྲུག་གོ༔
དེ་ནི་བར་དོའི་དབྱེ་བ་དྲུག་བསྟན་པའོ༔ ས་མ་ཡ༔
༈བཞི་པ་བར་དོའི་རང་བཞིན་གང་ཞེ་ན༔
བར་དོ་ཐམས་ཅད་ཀྱི་རང་བཞིན་ནི་སྟོང་པ་ཉིད་དོ༔ དེ་ཡང་༔ བར་དོའི་རང་བཞིན་སྟོང་པ་ཉིད་ཡིན་པའི་ཅིའི་ཕྱིར་ཞེ་ན༔ བར་དོའི་གནས་སྐབས་ཐམས་ཅད་ནི་ཀུན་རྫོབ་ཀྱི་བདེན་པ་ཙམ་ལས༔ དོན་དམ་པར་ནི་བར་དོ་ཞེས་བྱ་བ་ཡོད་མི་སྲིད་པའི་ཕྱིར་རོ༔ བར་དོའི་རང་བཞིན་སྟོང་པ་ཉིད་ཡིན་ནོ༔ དེ་ཡང་ཕ་རོལ་ཏུ་ཕྱིན་པ་ལས༔ ཕྱི་སྟོང་པ་ཉིད་ཅེས་གསུངས་ཏེ༔ ཕྱིའི་ཆོས་གཟུགས་སྒྲ་དྲི་རོ་རེག་བྱ་ཆོས་ལ་སོགས་པ་འདི་རྣམས༔ ཐེར་ཟུག་ཏུ་གནས་པ་ཡང་མ་ཡིན༔ འཇིག་པའམ་འགག་པར་གྱུར་པ་ཡང་མ་ཡིན་པའི་ཕྱིར༔ དོན་དམ་པར་ནི་གཟུགས་ལ་སོགས་པ་འདི་རྣམས་ལ་རང་བཞིན་དུ་གྲུབ་པ་སྤུ་ཙམ་ཡང་མེད་པའི་ཕྱིར་ཕྱི་སྟོང་པ་ཉིད་དོ༔ ནང་སྟོང་པ་ཉིད་ཅེས་གསུངས་ཏེ༔ ནང་གི་ཆོས་མིག་དང་༔ རྣ་བ་དང་༔ སྣ་དང་༔ ལྕེ་དང་༔ ལུས་དང་༔ ཡིད་ལ་སོགས་པ་འདི་རྣམས་ཀྱང་༔ ཐེར་ཟུག་ཏུ་གནས་པ་ཡང་མ་ཡིན༔ འཇིག་པའམ༔ འགག་པར་གྱུར་པ་ཡང་མ་ཡིན་པའི་ཕྱིར༔ དོན་དམ་པར་ནི་མིག་ལ་སོགས་པའི་ནང་གི་ཁམས་འདི་རྣམས་རང་བཞིན་དུ་གྲུབ་པ་རྡུལ་ཙམ་ཡང་མེད་པའི་ཕྱིར་ནང་སྟོང་པ་ཉིད་དོ༔ ཕྱི་ནང་སྟོང་པ་ཉིད་ཅེས་གསུངས་ཏེ༔ ཕྱི་ནང་གི་ཁམས་བཅོ་བརྒྱད༔ སྐྱེ་མཆེད་བཅུ་གཉིས་ལ་སོགས་པ་རྣམས་ཀྱང་༔ དོན་དམ་པར་ནི་གཟུང་བ་དང་འཛིན་པ་གཉིས་ཀ་མེད་དེ༔ ཡུལ་དང་ཡུལ་ཅན་གྱི་ཚུལ་དང་བྲལ་བས་ན་ཕྱི་ནང་སྟོང་པ་ཉིད་དོ༔ དེ་སྐད་དུ་ཡང་༔ ཧེ་རུ་ཀ་གལ་པོའི་རྒྱུད་ལས༔ གཟུགས་སྒྲ་ལ་སོགས་འཇིག་འགྱུར་ཕྱིར༔ དངོས་པོ་མེད་པ་ཕྱི་སྟོང་ཉིད༔ དབང་པོ་ལྔ་ནི་ཐེར་ཟུག་མིན༔ ནང་ནི་སྟོང་པ་ཡིན་པ་ལ༔ ཕྱི་དང་ནང་གི་སྐྱེ་མཆེད་རྣམས༔ ཕྱི་ནང་སྟོང་པ་ཉིད་གྱུར་པ༔ རང་བཞིན་གྱིས་སྟོང་གཞན་ནི་མིན༔ སྟོང་པ་ཉིད་ནི་སྟོང་པ་ཉིད༔ འཇིག་རྟེན་ཆེན་པོ་སྟོང་པ་ཉིད༔ མྱང་འདས་དོན་དམ་སྟོང་པ་ཉིད༔ ཁམས་གསུམ་འདུས་བྱས་སྟོང་པ་ཉིད༔ ཅེས་པ་ལ་སོགས་ཏེ་སྟོང་པའི་རྣམ་གྲངས་བཅོ་བརྒྱད་དུ་གསུངས་ཏེ༔ མདོར་བསྡུ་ན་འཁོར་འདས་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་ཡིན་པའི་ཕྱིར༔ བར་དོའི་རང་བཞིན་ནི་སྟོང་པ་ཉིད་དོ༔ ས་མ་ཡ༔
ལྔ་པ་བར་དོ་དྲུག་གི་མཚན་ཉིད་གང་ཞེ་ན༔ དང་པོ་སྐྱེ་གནས་བར་དོའི་མཚན་ཉིད་ནི༔
རང་ལུས་འདོམ་གང་གྲུ་བཞི་འདི་ཉིད༔ ཕུང་པོ་ལྔ་དང་༔ ཁམས་ལྔ་དང་༔ སྐྱེ་མཆེད་དྲུག་དང་༔ དབང་པོ་ལྔ་དང་༔ ཡུལ་ཡུལ་ཅན་དང་༔ཉོན་མོངས་པ་ལ་སོགས་འདི་དག་ཅི་ལྟར་གནས་པ་གཏན་ལ་དབབ་སྟེ༔ དེའི་མཚན་ཉིད་ཅི་ལྟ་བར་ཤེས་པའི་རྣལ་འབྱོར་པ་ནི༔ སྣང་པ་ཀུན་ལ་དབང་བསྒྱུར་བར་ནུས་པ་སྟེ༔ དེ་སྐད་དུ་ཡང་༔ འཁོར་འདས་རང་གྲོལ་གྱི་རྒྱུད་ལས༔ སྐྱེ་གནས་བར་དོའི་མཚན་ཉིད་ནི༔ རང་ལུས་འདོམ་གང་གྲུ་བཞི་འདི༔ ཁམས་རྣམས་དང་ནི་ཕུང་པོ་དང་༔ སྐྱེ་མཆེད་དབང་པོ་ཡུལ་ཡུལ་ཅན༔ ཉོན་མོངས ་ཇི་ལྟར་གནས་གཏན་དབབ༔ འདི་དག་ཤེས་པའི་རྣལ་འབྱོར་པ༔ སྣང་བ་ཀུན་ལ་དབང་བསྒྱུར་ནུས༔ ཞེས་གསུངས་སོ༔
གཉིས་པ་རྨི་ལམ་བར་དོའི་མཚན་ཉིད་ནི༔
གཉིད་འཐུག་པོའི་དུས་སུ་ནི་རྟོག་པ་མེད་པར་རང་བཞིན་གྱིས་འོད་གསལ་བའི་མཚན་ཉིད་ཅན་ནོ༔ རྨི་ལམ་གྱི་དུས་སུ་ནི་སྒྱུ་མ་ལྟ་བུར་མི་གནས་ཤིང་བརྟག་མི་བཟོད་པའི་མཚན་ཉིད་ཅན་ནོ༔
གསུམ་པ་བསམ་གཏན་བར་དོའི་མཚན་ཉིད་ནི༔
སྟོང་པའི་ངང་ལས༔ བསྐྱེད་རིམ་དང་༔ རྫོགས་རིམ་དང་༔ ཞི་གནས་དང་༔ ལྷག་མཐོང་ལ་སོགས་པ་འཆར་བའོ༔
བཞི་བ་འཆི་ཁ་བར་དོའི་མཚན་ཉིད་ནི༔
འཆི་རྐྱེན་ནད་ཀྱིས་འབྱུང་བ་འཁྲུག་སྟེ༔ ལུས་ངག་ཡིད་གསུམ་སྡུག་བསྔལ་བའི་མཚན་ཉིད་ཅན་ཏེ༔ འཛིན་ཆགས་དང་ཞེན་པའི་མཚོ་བརྡོལ་ནས༔ ལུས་སེམས་བྲལ་གྱི་དོགས་པའི་སྡུག་བསྔལ་དང་༔ མི་འགྲོ་བའི་དབང་མེད་པར་འགྲོ་དགོས་པའི་སྡུག་བསྔལ་དང་༔ མཛའ་བཤེས་དང་༔ ནོར་རྫས་ཡུལ་འཁོར་ལ་ཆགས་ཀྱང་འགྲོགས་པའི་དབང་མེད་དེ༔ སེམས་ཞེན་ཅིང་ཆགས་པའི་སྡུག་བསྔལ་དང་༔ དེ་ལྟ་བུའི་སྡུག་བསྔལ་ཤིན་ཏུ་རགས་པ་དེའི་དབང་གིས་ཤེས་པ་བན་བུན་ལང་ལོང་དུ་སོང་སྟེ༔ ཤེས་པ་གཅིག་ཏུ་མི་གནས་པ་ནི་འཆི་ཁ་བར་དོའི་མཚན་ཉིད་དེ༔ འཁོར་འདས་རང་གྲོལ་གྱི་རྒྱུད་ལས༔ འཆི་ཁ་མ་ཡི་མཚན་ཉིད་ནི༔ འཆི་རྐྱེན་ནད་ཀྱིས་འབྱུང་བ་འཁྲུགས༔ ལུས་ངག་ཡིད་གསུམ་སྡུག་བསྔལ་ཏེ༔ འཛིན་ཆགས་ཞེན་པའི་མཚོ་བརྡོལ་ནས༔ ལུས་སེམས་བྲལ་གྱིས་དོགས་པ་ཡིས༔ སྡུག་བསྔལ་ཤིན་ཏུ་རགས་པ་སྟེ༔ བན་བུན་དང་ནི་ལང་ལོང་དང་༔ ཤེས་པ་གཅིག་ཏུ་མི་གནས་པའོ༔ ཞེས་གསུངས་སོ༔
ལྔ་པ་ཆོས་ཉིད་བར་དོའི་མཚན་ཉིད་ནི༔
ཕུང་པོ་ཤ་ཁྲག་གི་ལུས་དང་བྲལ༔ ཟག་པ་མེད་པའི་ལུས་སུ་གྱུར་ཏེ༔ ཞི་བ་དང་༔ ཁྲོ་བོ་དང་༔ སྒྲ་འོད་ཟེར་གསུམ་དང་༔ ཡེ་ཤེས་ཀྱི་གསལ་ཆ་དང་༔ སྣང་བ་ཐམས་ཅད་བདེ་བ་ཆེན་པོ་དག་པ་རབ་འབྱམས་ཀྱི་སྣང་བ་འཆར་ཏེ༔ ཅིར་སྣང་ཆོས་ཉིད་ཀྱི་ཞིང་ཁམས་སུ་འཆར་བ་ནི༔ ཆོས་ཉིད་བར་དོའི་མཚན་ཉིད་དེ༔ འཁོར་འདས་རང་གྲོལ་གྱི་རྒྱུད་ལས༔ ཆོས་ཉིད་བར་དོའི་མཚན་ཉིད་ནི༔ ཕུང་པོ་མེད་ཅིང་ཟག་བཅས་བྲལ༔ ཞི་བའི་སྐུ་དང་ཁྲོ་བོའི་སྐུ༔ ཡེ་ཤེས་འོད་དང་ཁ་དོག་དང་༔ ཐིག་ལེའི་ཆ་དང་འབྱུང་སྣང་དག༔ སྣང་བ་ཐམས་ཅད་བདེ་ཆེན་ཞིང་༔ རང་སྣང་དག་པ་ཀུན་སྣང་སྟེ༔ ཅིར་སྣང་ཆོས་ཉིད་གཞལ་ཡས་སོ༔ ཞེས་གསུངས་སོ༔ དྲུག་པ་སྲིད་པ་བར་དོའི་མཚན་ཉིད་ནི༔ ཤ་ཁྲག་གི་གཟུགས་དང་ནི་བྲལ༔ སྒྱུ་མ་ཡིད་ཀྱི་གཟུགས་ཅན་དེ༔ ཆོས་ཉིད་ཞི་ཁྲོའི་སྣང་བ་འཆར་བའི་དུས་སུ༔ བདེན་པའི་དོན་མ་རྟོགས་པར༔ སྐུ་དང་སྒྲ་འོད་ཟེར་གསུམ་ལ་བྲེད་ཅིང་བསྔངས་པས༔ ཆོས་ཉིད་ཀྱི་དོན་ངོས་མ་ཟིན་པར༔ སྟོང་གསུམ་ཀུན་ཏུ་ཡིད་གྱ་གྱུ༔ ཡད་ཡུད་བྱ་སྒྲོ་རླུང་གིས་ཁྱེར་བ་བཞིན་ཏུ༔ ས་གཅིག་ཏུ་འདུག་མི་ཟུག་པར༔ ཕྱད་ཕྱོད༔ ཡད་ཡུད༔ བན་བུན༔ ལང་ལོང་༔ རྨི་ལམ་གྱི་ལུས་ལྟར༔ ས་གཅིག་ཏུ་མི་ཟུག་པར༔ ཚིག་པ་ཟ་ཞིང་རིགས་དྲུག་གི་འོད་དྲུག་གི་རྗེས་སུ་འབྲང་ཞིང་སྣང་བ་ཤར་བ་ནི༔ སྲིད་པ་བར་དོའི་མཚན་ཉིད་དེ༔ འཁོར་འདས་རང་གྲོལ་གྱི་རྒྱུད་ལས༔ སྲིད་པ་བར་དོའི་མཚན་ཉིད་ནི༔ ཤ་ཁྲག་རང་གི་གཟུགས་བྲལ་ནས༔ སྒྱུ་མ་ཡིད་ཀྱི་གཟུགས་ཅན་དེ༔ ཆོས་ཉིད་བདེན་པའི་དོན་མ་མཐོང་༔ འོད་སྣང་ཀུན་ལ་བྲེད་སྔངས་དང་༔ སྟོང་གསུམ་ཀུན་ཏུ་ཡིད་གྱ་གྱུ༔ བྱ་སྒྲོ་རླུང་གིས་ཁྱེར་བ་བཞིན༔ ཕྱད་ཕྱོད་ཡད་ཡུད་སྙམ་ཅིང་འཇུག༔ བན་བུན་ལང་ལོང་རྨི་ལམ་འདྲ༔ ས་གཅིག་མི་ཟུག་ཚིགས་པ་ཟ༔དཀར་སྔོ་ལ་སོགས་རིགས་དྲུག་འོད༔ སོ་སོར་དམིགས་པས་སྣང་བའོ༔ ཞེས་གསུངས་སོ༔
དེ་ནི་བར་དོ་དྲུག་གི་མཚན་ཉིད་དྲུག་བསྟན་པའོ༔ ས་མ་ཡཱ༔ དྲུག་པ་བར་དོའི་ས་མཚམས་དྲུག་གང་ཞེ་ན༔ དང་པོ་སྐྱེ་གནས་བར་དོ་ནི༔
མའི་མངལ་ནས་ཐོན་ནས༔ འཆི་རྐྱེན་ནད་ཀྱིས་བཏབ་པ་ཚུན་ཆད་ཀྱི་སྣང་བ་འདི་ཡིན་ནོ༔
གཉིས་པ་རྨི་ལམ་བར་དོའི་ས་མཚམས་ནི༔
གཉིད་ཧྲུལ་དུ་སོང་ནས༔ གཉིད་མ་སད་བར་དེའོ༔
གསུམ་པ་བསམ་གཏན་བར་དོའི་ས་མཚམས་ནི༔
བསམ་གཏན་ལ་མཉམ་པར་བཞག་ནས༔ དེ་ལས་མ་ལྡང་གི་བར་རམ༔ རྟོག་པ་སྔ་མ་ནི་འགགས༔ ཕྱི་མ་མ་སྐྱེས་བའི་བར་དེར་རིག་པ་ཅི་ཙམ་གནས་ཀྱི་བར་དེའོ༔
བཞི་པ་འཆི་ཁ་བར་དོའི་ས་མཚམས་ནི༔
འཆི་རྐྱེན་གྱིས་ཐེབས་ནས༔ ནང་དབུགས་མ་ཆད་ཀྱི་བར་དེའོ༔
ལྔ་པ་ཆོས་ཉིད་བར་དོའི་ས་མཚམས་ནི༔
ནང་དབུགས་ཆད་ནས༔ ལྷུན་གྲུབ་ཀྱི་སྣང་བ་ལ་མ་སླེབས་ཚུན་ཆད་དེ༔ སྲིད་པའི་བར་དོ་མ་ཤར་ཚུན་ཆད་ཀྱི༔ ཆོས་ཉིད་ཞི་ཁྲོའི་སྣང་བ་ཤར་བའི་བར་དེའོ༔
དྲུག་པ་སྲིད་པ་བར་དོའི་ས་མཚམས་ནི༔
ལྷུན་གྲུབ་ཞི་ཁྲོའི་སྣང་བ་ཐམས་ཅད་རང་སར་ཐིམས་ནས༔ མངལ་གྱི་གྲོང་ཁྱེར་དུ་ཚུད་པ་ཚུན་ཆད་སྲིད་པ་བར་དོའི་ས་མཚམས་སོ༔ དེ་ནི་བར་དོ་དྲུག་གི་ས་མཚམས་དྲུག་བསྟན་པའོ༔ ས་མ་ཡཱ༔ བདུན་པ་བར་དོ་དྲུག་གི་དཔེ་དྲུག་གང་ཞེ་ན༔ དང་པོ་སྐྱེ་གནས་བར་དོའི་དཔེ་ཅི་དང་འདྲ་ན༔ ལུས་སེམས་གཉིས་ཐོ་ཁ་ན་བྱ་གནས་པ་དང་འདྲ་སྟེ༔ དཔེར་ན་བརྩིགས་པའི་ཐོ་ནི་ཡུན་རིང་དུ་རྟག་མི་ཐུབ་སྟེ༔ ནམ་བོར་ཆ་མེད་ཅིང་༔ རྐྱེན་གྱི་དབང་དུ་འགྲོ་ལ་ཁད༔ ཞིག་ལ་ཁད་ཀྱི་རང་བཞིན་ཅན་ནོ༔ སེམས་འདི་ཐོ་ཁའི་བྱ་དང་འདྲ་སྟེ༔ དཔེར་ན་ཐོ་ཁའི་བྱིས་ཆུང་དེ༔ ཐོའི་སྟེང་དུ་དུས་ཡུན་རིང་དུ་མི་གནས་ཤིང་འཕུར་བར་ངེས་ལ༔ དེའི་སྟེང་དུའང་མྱུར་བར་ཐོ་དེ་བཞག་ནས༔ བྱིལ་ཆུང་དེས་ཕྱོགས་མི་གཅིག་པའི་ཡུལ་གཅིག་ཏུ་ངེས་པར་འཕུར་ཏེ་འགྲོའོ༔ དཔེ་དེ་བཞིན་ཏུ༔ སེམས་རིག་རིག་པོ་འདི་ཡང་༔ ལུས་འདིའི་ཐོག་ཏུ་ཡུན་རིང་དུ་མི་སྡོད་དེ་འགྲོ་བར་ངེས་སོ༔ དེའི་སྟེང་དུའང་མྱུར་བར་མྱུར་བར༔ སྒྱུ་ལུས་འདུས་བྱས་ཀྱི་ཕུང་པོ་འདི་ཤུལ་ཏུ་བསྐྱུར་ནས༔ སེམས་རིག་རིག་པོ་འདི་ཕྱོགས་མི་གཅིག་པའི་ཡུལ་ག་ཤེད་དུ་ངེས་པར་འགྲོ་སྟེ༔ འཁོར་འདས་རང་གྲོལ་གྱི་རྒྱུད་ལས༔ ཨེ་མ་བདག་འཛིན་སེམས་ཅན་རྣམས༔ལུས་འདི་མི་རྟག་ཐོ་ཡོར་འདྲ༔ སེམས་འདི་ཐོ་ཁའི་བྱ་དང་འདྲ༔ བྱ་ནི་ཡུན་རིང་བསྡད་པ་མེད༔ ཅེས་གསུངས་སོ༔ ངག་མི་རྟག་པ་ནི་བྲག་ཆའི་སྒྲ་དང་འདྲ༔ ནམ་མཁའི་འབྲུག་དང་འདྲ་སྟེ༔ མི་རྟག་མྱུར་དུ་ཡལ་བའི་ཆོས་ཅན་ཡིན་ཏེ༔ འཁོར་འདས་རང་གྲོལ་གྱི་རྒྱུད་ལས༔ ངག་འདི་བར་སྣང་འབྲུག་སྒྲ་འདྲ༔ འབྲུག་སྒྲ་ཡུན་རིང་ཅང་བསྡད་དམ༔ ཞེས་སོ༔ གཉེན་བཤེས་ཐམས་ཅད་ནི་བྱ་ཚང་གི་བཟའ་མི་དང་འདྲ་སྟེ༔ ཚང་གཅིག་ཏུ་ལྷན་ཅིག་ཏུ་གསོས་ཀྱང་༔ མྱུར་དུ་སོ་སོར་གྱེས་པ་ལྟར༔ རང་རང་གི་ཡུལ་མི་ཁྱིམ་མཚེས༔ ཉེ་དུ་གཉེན་འབྲེལ་ཐམས་ཅད་ཀྱང་༔ གནས་སྐབས་ཀྱི་འབྲེལ་བ་ཡུད་ཙམ་ལས༔ གཅིག་ཤི་གཉིས་ཤི་སོ་སོར་བྲལ་བར་ངེས་ཏེ༔ འཁོར་འདས་རང་གྲོལ་གྱི་རྒྱུད་ལས༔ གཉེན་བཤེས་བྱ་ཚང་བཟའ་མི་འདྲ༔ གཅེས་གསོས་འགྲོགས་ཀྱང་སོ་སོར་གྱེས༔ ཞེས་སོ༔ བཟའ་རོགས་མི་རྟག་པ་ནི་རྨོས་གླང་གཉའ་སྦྲེལ་བ་དང་འདྲ་སྟེ༔ ཡུད་ཙམ་ལྷན་ག ཅིག་འགྲོགས་ཀྱང་༔ མྱུར་དུ་བྲལ་བ་ལས་མ་འདས་ཏེ༔ འཁོར་འདས་རང་གྲོལ་གྱི་རྒྱུད་ལས༔ གཟའ་མི་རྨོས་གླང་གཉའ་སྦྲེལ་འདྲ༔ གཉའ་སྦྲེལ་སོ་སོར་ནམ་ཞིག་གྱེས༔ ཞེས་སོ༔ ཚེ་མི་རྟག་པ་རི་གཟེར་གྱི་རྦབ་དང་འདྲ་སྟེ༔ སྐད་ཅིག་ཀྱང་མི་སྡོད་པར་འཆི་བའི་ཕྱོགས་སུ་འགྲོ་བ་ནི༔ འཁོར་འདས་རང་གྲོལ་གྱི་རྒྱུད་ལས༔ ཚེ་འདི་རི་གཟར་རྦབ་དང་འདྲ༔ རྦབ་ནི་སྐད་ཅིག་བསྡད་དབང་མེད༔ ཅེས་སོ༔ ནོར་མི་རྟག་པ་ནི་སྦྲང་མའི་སྦྲང་རྩི་དང་འདྲ་སྟེ༔ རང་གི་བསོགས་ཀྱང་གཞན་གྱིས་སྤྱད་ནས་ཁྱེར་ས་མེད་དེ༔ འཁོར་འདས་རང་གྲོལ་གྱི་རྒྱུད་ལས༔ ནོར་རྫས་སྦྲང་མའི་སྦྲང་རྩི་འདྲ༔ རང་གིས་བསོགས་ཀྱང་གཞན་གྱིས་སྤྱོད༔ ཅེས་སོ༔ དེ་དག་ནི་སྐྱེ་གནས་བར་དོའི་མི་རྟག་པ་སྟོན་པའི་དཔེའོ༔ གཉིས་པ་རྨི་ལམ་བར་དོའི་དཔེ་ཅི་དང་འདྲ་ན༔ སྒྱུ་མའི་དཔེ་དང་འདྲ་སྟེ༔ སྒྱུ་མ་ནི་མེད་བཞིན་དུ་ཅིར་ཡང་སྣང་བའོ༔ དེ་བཞིན་དུ༔ རྨི་ལམ་ཀྱང་རང་བཞིན་མེད་བཞིན་དུ་ཅིར་ཡང་སྣང་ངོ་༔ གསུམ་པ་བསམ་གཏན་བར་དོའི་དཔེ་ཅི་དང་འདྲ་ན༔ ཐང་ཆད་པས་ངལ་བསོས་བ་དང་འདྲ་སྟེ༔ དེ་ཡང་ཐང་ཆད་པའི་མི་དེས་ངལ་བསོས་ཙམ་ན༔ ངལ་བའི་སྡུག་བསྔལ་ཐམས་ཅད་རང་སར་ཞི་ནས༔ ལུས་ངག་ཡིད་གསུམ་བདེ་ལྷན་ནེ་འོང་བ་ལྟར༔ འོ་སྐོལ་ཀྱང་ལུས་ངག་ཡིད་གསུམ་འཁྲུལ་བའི་རྦ་ཀློང་གིས་གཡེངས་ནས་སྡུག་བསྔལ་བ་དེ༔ བླ་མའི་གདམས་ངག་གིས་སྒོ་གསུམ་རྣལ་དུ་དབབ་ནས༔ བསམ་གཏན་ལ་མཉམ་པར་བཞག་པས༔ ལུས་བྱ་བྱེད་ཀྱི་སྡུག་བསྔལ་རང་སར་ཞི་ནས༔ སོག་ཕོན་ཐག་པ་ཆད་པ་ལྟར་རང་སར་འབོལ་ལེ་ཤིག་གེ་ལྷོད་དེ་བཞག་པས༔ བདེ་ལྷན་ནེ་ལུས་ངལ་སོས་པའོ༔ ངག་པི་ཝཾ་གི་རྒྱུན་ཐག་ཆད་པ་དང་འདྲ་སྟེ༔ དཔེར་ན་པི་ཝཾ་གི་སྒྲ་སྣ་ཚོགས་སུ་འགྱུར་བ་དེ༔ རྒྱུན་ཐག་ཆད་ནས་སྒྲ་རྒྱུན་ཆད་པ་བཞིན་དུ༔ ངག་སྨྲ་བའི་ལོང་གཏམ་གྱིས་ཐང་ཆད་པ་དེ༔ སྨྲ་བརྗོད་དང་བྲལ་ནས༔ རང་སར་བཞག་པས་ངག་བདེ་ལྷན་ནེ་ངལ་སོས་པའོ༔ སེམས་ཆུ་བཅད་པའི་རང་འཐག་དང་འདྲ་སྟེ༔ དཔེར་ན་རང་འཐག་ཆུས་བསྐྱོད་པ་དེ་ཆུ་ཆད་ནས་འཁོར་ཆད་པ་བཞིན༔ དྲན་བསམ་སྣ་ཚོགས་ཀྱིས་སེམས་ཐང་ཆད་པ་དེ༔ མ་བཅོས་རང་སར་ལྷོད་ཀྱིས་ཀློད་ནས་བཞག་པས༔ ཡིད་བདེ་ལྷན་ནེར་གནས་ཏེ༔ སེམས་ངལ་སོས་པའོ༔ དེ་ནི་བསམ་གཏན་བར་དོའི་དཔེའོ༔ བཞི་པ་འཆི་ཁ་བར་དོའི་དཔེ་ཅི་དང་འདྲ་ན༔ མཚང་ཅན་གྱི་མི་གཅིག་ཡུས་ཅན་གྱི་ལག་ཏུ་བཙོན་ལ་འགྲོ་བ་དང་འདྲ་སྟེ༔ དེ་ཡང་དཔེར་ན་མཚང་ཅན་གྱི་མི་གཅིག་ཡུས་ཅན་གྱི་ལག་ཏུ་བཙོན་ལ་འགྲོ་བ་ཏེ༔ འགྲོ་བ་ལ་ནི་ཤིན་ཏུ་འཚེར༔ སྡུག་བསྔལ་འོང་བ་ནི་ཤེས༔ མི་འགྲོ་བའི་དབང་ནི་མེད༔ འདུག་པར་སྤྲོ་ཡང་འདུག་དབང་མེད་པ་བཞིན་དུ༔ འཆི་ཁ་བར་དོ་ཡང་༔ འཆི་བ་འོང་བ་ནི་ཤེས༔ མི་འཆི་བར་བསྡད་སྤྲོ་ཡང་བསྡད་དབང་ནི་མེད༔ བསོགས་པའི་ནོར་ནི་ཁྱེར་དབང་མེད་པར་ཤུལ་དུ་ལུས༔ འགྲོགས་པའི་གྲོགས་ནི་དབང་མེད་དུ་སོ་སོར་བྲལ་ལ་ཁད༔ བདག་གཅིག་པུར་ཆ་མེད་ཀྱི་ཡུལ་དུ་རྒྱུས་མེད་འཁྱམས་དགོས་པར་ཤེས་ཀྱང་༔ རང་དབང་མེད་པར་ཤིན་ཏུ་སྡུག་བསྔལ་བའོ༔ དེ་ནི་འཆི་ཁ་བར་དོའི་དཔེ་བསྟན་པའོ༔ ལྔ་བ་ཆོས་ཉིད་བར་དོའི་དཔེ་ཅི་དང་འདྲ་ན༔ གཡུལ་ཆེན་གྱི་དམག་སྟོང་གི་དཀྱིལ་དུ༔ མཚང་ཆེན་གྱི་མི་གཅིག་ཚུད་པ་དང་འདྲ་སྟེ༔ ཕྱོགས་གང་དུ་བལྟས་ཀྱང་༔ སྐུ་དང་སྒྲ་འོད་ཟེར་གསུམ་གྱིས་སྔངས༔ སྐྲག༔ བརྒྱལ༔ བྲེད་ཅིང་༔ འཇིགས་སྐྲག་གིས་དུས་འདའ་བར་གྱུར་ཏེ༔ བྲོས་པས་ནི་མི་ཐར་རྒོལ་བས་ནི་མི་ཐུབ༔ བརྒྱལ་འཁོར་ཡུག་གི་སྣང་བ་ལ་དུས་འདའ་པའོ༔ དེ་ནི་ཆོས་ཉིད་བར་དོའི་དཔེ་བསྟན་པའོ༔ དྲུག་པ་སྲིད་པ་བར་དོའི་དཔེ་ཅི་དང་འདྲ་ན༔ བྱ་སྤུ་རླུང་གིས་ཁྱེར་བའམ༔ བྱིས་པ་བྱང་ཐང་ཡར་བ་དང་འདྲ་སྟེ༔ དེ་ཡང་དཔེར་ན་བྱིས་པ་བྱང་མཐར་ཡར་བ་དེ༔ དང་པོ་གང་ནས་འོང་གི་གནས་སྟོང་ནས༔ ལོག་པའི་ཁུངས་མེད༔ ད་གར་དུ་འགྲོ་བའི་གནས་མེད་པས༔ འདིར་འགྲོ་བའི་ཁུངས་མེད༔ བར་དུ་འདིར་བསྡད་ཀྱི་ས་མེད་པས་སྡོད་མི་ཟུག་པར༔ ངུ་འབོད་བྱེད་ཅིང་བག་གྲང་ཤེས་པ་སྐྱོ༔ སྙིང་མི་དགའ༔ འདར་ཕྲི་ལི་ལི་ཉིན་མཚན་གྱི་སྣང་བ་མེད་པར༔ ཕྱོད་ཕྱོད༔ ཡད་ཡུད༔ ཕྱོགས་ཐམས་ཅད་དུ་གྲོགས་མེད་གཅིག་པུར་འཁྱམས་ཏེ༔ རེས་གཅན་གཟན་གྱི་སྒྲ་དང་༔ རེས་ཆར་རླུང་གིས་དེད་པ་དང་༔ སྔངས་པ་དང་༔ སྐྱོ་བས་དུས་འདའ་སྟེ༔ ས་ཕུག་གམ༔ ཁང་པ་སོགས་བརྟེན་ས་གཅིག་མ་རྙེད་ཀྱི་བར་དུ༔ ཕྱོགས་ཐམས་ཅད་དུ་ཕྱོད་ཕྱོད་ཡད་ཡུད་དུ་འགྲོའོ༔ དཔེ་དེ་བཞིན་ཏུ༔ སྲིད་པ་བར་དོར་འཁྱམས་པའི་ཡིད་ལུས་དེ་ཡང་༔ དང་པོ་འདི་ནས་ཕྱིན་པའི་གནས་སུ་ལོག་དབང་མེད་དེ༔ རོ་མེ་ལ་བསྲེགས་སམ༔ དོང་དུ་སྦོས་སམ༔ བྱ་གཅན་གྱིས་ཟོས་ནས་ལོག་པའི་ཁུངས་མེད༔ ད་གང་དུ་འགྲོ་བའི་གནས་མེད༔ ས་འདིར་སྡོད་ཀྱི་ཚུགས་མེད་པར༔ སྡོད་མི་ཚུགས་ཤིང་༔ ངུ་འབོད་བྱེད༔ བག་གྲང་༔ ཤེས་པ་སྐྱོ༔ སྙིང་མི་དགའ༔ འདར་ཁྲི་ལི་ལི་ཉིན་མཚན་གྱི་སྣང་བ་མེད་པར༔ དབུགས་ཀྱི་རྟ་ལ་ཞོན་ནས༔ སྔར་གྱི་ལུས་ཡོད་པ་སྙམ་བྱེད་དེ༔ ཕྱད་ཕྱོད༔ ཡད་ཡུད་ཕྱོགས་ཐམས་ཅད་དུ་འཁྱམས་ཏེ༔ གཅན་གཟན་མང་པོས་དེད་པའི་སྣང་བ་དང་༔ རི་ཆེན་པོ་ཉིལ་བའི་འུར་ཆོམ་དང་༔ མཚོ་ཆེན་པོ་ལུད་པའི་སྒྲ་དང་༔ མེ་ཆེན་པོ་འབར་བའི་འུར་སྒྲ་དང་༔ རླུང་ཆེན་པོ་ལང་བའི་སྒྲ་དང་༔ མི་མང་པོས་དེད་པའི་སྣང་བ་དང་༔ མུན་ནག་དང་ཆར་དྲག་པོས་དེད་པའི་སྣང་བས༔ དེ་རྣམས་ལ་བྲེད་ནས་ཕྱོགས་ཐམས་ཅད་དུ་གར་བབས་བབས་སུ་བྲོས་པའི་སྣང་བ་དང་༔ འཇིགས་སྐྲག་དང་༔ སྐྱོ་བའི་སྣང་བས་དུས་འདའ་སྟེ༔ རིགས་དྲུག་གང་དུ་སྐྱེ་བས་གནས་གཅིག་མ་རྙེད་བར་དུ་ཚོལ་བ་ལ་ཡད་ཡུད་དུ་འགྲོའོ༔ དེ་ནི་སྲིད་པ་བར་དོའི་དཔེ་བསྟན་པའོ༔ དེ་ཡང་བར་དོ་ཀུན་གྱི་དཔེ་ཅི་དང་འདྲ་ན༔ དཔེར་ན་མི་གཅིག་དོན་གཉེར་དུ་འགྲོ་བ་ལ༔ རང་གི་ཡུལ་དེ་ནི་འདས༔ ཕ་རོལ་གྱི་ཡུལ་དེར་ནམ་སླེབ་པའི་བར་གྱི་ལམ་འཕྲང་དེ་ལ་འགྲོ་བདོ་བ་དང་འདྲ་སྟེ༔ ཀློང་གསལ་ཉི་མའི་རྒྱུད་ལས༔ བར་དོ་མཐུན་པའི་དཔེ་བསྟན་པ༔ དཔེར་ན་དོན་གཉེར་སྐྱེས་བུ་ཞིག༔ དོན་སར་མ་སླེབ་བར་ཞག་འདྲ༔ ཞེས་སོ༔ དེ་ནི་བར་དོ་དྲུག་གི་དཔེར་བསྟན་པའོ༔ ས་མ་ཡཱ༔
བརྒྱད་པ་བར་དོ་དྲུག་གི་རྟགས་དྲུག་བསྟན་པ་ནི༔ སྐྱེ་གནས་བར་དོའི་རྟགས་ནི༔
ད་ལྟར་སྒྱུ་ལུས་གདོས་བཅས་ཤ་ཁྲག་གི་ལུས༔ རེག་ཅིང་ཐོགས་པ་དང་བཅས་པ་འདི་བ་ཡིན་ཏེ༔ དེ་ཡང་ཐོགས་བཅས་ཀྱི་རྟགས་སུ༔ལུས་ལ་གྲིབ་མ་དང་བཅས་པའོ༔ ཆུ་དང་མེ་ལོང་གི་ནང་དུ་གཟུགས་བརྙན་གསལ་བའོ༔ དེ་ནི་སྐྱེ་གནས་བར་དོ་ཤ་ཁྲག་གི་ལུས་ལེན་པའི་རྟགས་སོ༔
གཉིས་པ་རྨི་ལམ་བར་དོའི་རྟགས་ནི༔
བརྟག་མི་བཟོད་པ་སྣ་ཚོགས་ཅིར་ཡང་འཆར་བའོ༔
གསུམ་པ་བསམ་གཏན་བར་དོའི་རྟགས་ནི༔
ཉམས་ཀྱི་སྣང་བ་སྣ་ཚོགས་སུ་འཆར་བའོ༔
བཞི་པ་འཆི་ཁ་བར་དོའི་རྟགས་ནི༔
འཆི་ལྟས་ཀྱི་རིམ་པ་རྣམས་སོ༔ ངོ་སྤྲོད་ཀྱི་རྟགས་ནི༔ རྩ་གཉིད་ལོག་མནན་པས་བརྒྱལ་ལོག་གིས་སོང་བ་དེའོ༔
ལྔ་བ་ཆོས་ཉིད་བར་དོའི་རྟགས་ནི༔ སྒྲ་འོད་ཟེར་གསུམ་གྱི་སྣང་བ་འཆར་འོ༔ ད་ལྟར་ངོ་སྤྲོད་ཀྱི་རྟགས་ནི༔ དང་པོ་སྒྲ་ཡི་རྟགས་ནི༔
རྣ་བའི་བུག་པ་མཛུབ་མོས་མནན་པས༔ གཏིང་ནས་འུར་ཏིང་གི་སྒྲ་འོང་སྟེ༔ དེ་ནི་ཆོས་ཉིད་བར་དོའི་ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ཙམ་འོང་བས་རྟགས་སོ༔
གཉིས་པ་འོད་ཀྱི་རྟགས་ནི༔
མིག་མཛུབ་མོས་མནན་པས༔ འཇའ་ཚོན་སྣ་ལྔའི་འོད་ཀོར་འོང་སྟེ༔ དེ་ནི་ཆོས་ཉིད་བར་དོར་ཞི་ཁྲོའི་སྐུ་ཡོང་བའི་རྟགས་སོ༔
གསུམ་པ་ཟེར་གྱི་རྟགས་ནི༔
མིག་ལག་པས་ཡུན་རིང་དུ་མནན་པས༔ འོད་དང་༔ ཟེར་དང་༔ ཐིག་ལེ་དང་ལུ་གུ་རྒྱུད་དང་༔ ཟ་འོག་གི་གུར་ཁྱིམ་ལྟ་བུ༔ ཁྲ་ཤིག་ཤིག་བ༔ མེར་མེར་བ༔ འགུལ་བ༔ འཕྲིག་པ༔ ནམ་མཁའི་ཁམས་གང་བ་མངོན་སུམ་དུ་འཆར་རོ༔ དེ་ནི་ཟེར་གྱི་རྟགས་སོ༔ དྲུག་པ་སྲིད་པ་བར་དོའི་རྟགས་ནི༔ གཉིད་དུ་ཧྲུལ་སོང་བ་དང་༔ རྨི་ལམ་ཟིང་གིས་འོང་བ་དེ་ཡང་ཡིན་ལ༔ རྩ་གཉིད་ལོག་མནན་པས་བརྒྱལ་ལོག་གིས་སོང་བ་དང་༔ རྨི་ལམ་ལྟ་བུའི་སྣང་བ་ཡད་ཡུད་འོང་བ་དེ་ཡིན་ནོ༔ བར་དོར་འཁྱམས་པའི་དུས་ཀྱི་རྟགས་ནི༔ ས་རྡོ་རི་བྲག་ཐམས་ཅད་ལ་ཐོག་པ་མེད་པར་འགྲོ་ནུས་པ་དང་༔ ལུས་ལ་གྲིབ་མ་མེད་པ་དང་༔ ཆུའི་ནང་དུ་བྱད་ཀྱི་གཟུགས་བརྙན་མི་འབྱུང་སྟེ༔ དེ་ནི་ཤ་ཁྲག་གི་ལུས་དང་བྲལ་ནས༔ སྲིད་པ་བར་དོའི་ཡིད་ལུས་འཁྱམས་པས་རྟགས་སུ་ཤེས་པར་བྱའོ༔ དེ་ནི་བར་དོ་དྲུག་གི་རྟགས་བསྟན་པའོ༔ ས་མ་ཡཱ༔
དགུ་པ་བར་དོ་དྲུག་གི་གནས་ལུགས་དྲུག་བསྟན་པ་ནི༔ དང་པོ་སྐྱེ་གནས་བར་དོའི་གནས་ལུགས་ནི༔
སྐྱེས་ནས་མི་ཤིའི་བར་དུ༔ ལུས་ཁང་ཁྱིམ་ལྟ་བུའི་ནང་ན༔ སེམས་ཁྱིམ་བདག་ལྟ་བུར་གནས་སོ༔ དེ་ཡང་སྤྱིར་ལུས་ཀུན་ལ་ཁྱབ་པར་གནས་ཏེ༔ ཁྱད་པར་དུ་རིག་པ་སྙིང་གི་དཀྱིལ་ན་གནས་སོ༔ དེའི་རྟགས་སུ་སྙིང་གཞན་བས་གཉན་པ་ཡིན་ནོ༔ རང་གི་ཤེས་རིག་གསལ་ཧྲིག་གེ་བ་འདི་ལུས་ལ་ཁྱབ་པར་གནས་པ་ནི༔ གནས་པ་གཞི་ཡི་སྒྲོན་མ་ཞེས་བྱ་སྟེ༔ ཐལ་འགྱུར་གྱི་རྒྱུད་ལས༔ རང་རིག་ཡེ་ཤེས་ལུས་ལ་གནས༔ ཏིལ་འབྲུ་ལ་ནི་མར་བཞིན་དུ༔ ལུས་ཀྱི་བཀྲག་དང་གཟི་མདངས་ནི༔ ཡེ་ཤེས་རླན་གྱིས་ཁྱབ་པར་བྱེད༔ ཅེས་གསུངས་སོ༔ ནོར་བུ་ཕྲ་བཀོད་ལས༔ ཏིལ་འབྲུ་འམ་ནི་ཡུང་འབྲུ་ལ༔ མར་ཉིད་ཡེ་ནས་ལྷུན་གྲུབ་བཞིན༔ སེམས་ཅན་ལུས་ལྟར་སྣང་བ་ལ༔ དེ་བཞིན་གཤེགས་པའི་ས་བོན་ནི༔ མཐུན་པའི་འོད་དང་བཅས་པར་སྣང་༔ ཞེས་སོ༔ དེ་ཡང་རིག་པ་དེ་ཁྱད་པར་དུ་སྙིང་གི་ནང་ན་གནས་ཏེ༔ སྙིང་ཙིཏྟ་རིན་པོ་ཆེ་ཟུར་བརྒྱད་པའི་ནང་ན༔ དཔེར་ན་བུམ་ནང་གི་མར་མེ་ལྟར་གནས་ཏེ༔ དེ་ལ་ཙི་ཏྟ་ཤའི་སྒྲོན་མ་ཞེས་བྱའོ༔ དེ་སྐད་དུའང་སྒྲ་ཐལ་འགྱུར་རྩ་བའི་རྒྱུད་ལས༔ སྤྱིར་ཙིཏྟའི་རྩ་ནང་ན༔ མ་བཅོས་དག་པའི་ཆོས་ཉིད་གནས༔ ཞེས་པ་དང་༔ སེང་གེ་རྩལ་རྫོགས་ཀྱི་རྒྱུད་ལས༔ ཁམས་གསུམ་སེམས་ཅན་ཐམས་ཅད་ལ༔ རང་རང་སྙིང་གི་དཀྱིལ་ན་གནས༔ སྙིང་པོ་ཡེ་ཤེས་གསུམ་བརྩེགས་ཏེ༔ དེ་ཡང་ངོ་བོ་སྒྲིབ་མེད་དོ༔ ཞེས་དང་༔ ངོ་སྤྲོད་སྤྲས་པའི་རྒྱུད་ལས༔ དོན་ནི་རང་གི་ལུས་དཀྱིལ་ན༔ སྙིང་ན་ཡེ་ཤེས་ཆེན་པོ་གནས༔ ཞེས་སོ༔ འོ་ན་རིག་པ་སྙིང་གི་དཀྱིལ་ན་ཚུལ་ཅི་ལྟར་གནས་ན༔ ངོ་བོ་སྐུའི་ཚུལ་དུ་གནས་སོ༔ རང་བཞིན་འོད་ཀྱི་ཐིག་ལེར་གནས་སོ༔ ཐུགས་རྗེ་ཡེ་ཤེས་ཀྱི་སྒྲོན་མར་གནས་སོ༔
ངོ་བོ་སྐུའི་ཚུལ་དུ་གནས་པ་ནི༔ སྙིང་ཁ་ཞི་བའི་ཚུལ་དུ་གནས་སོ༔ དེའི་རྩལ་གླད་པ་དུང་ཁང་ན་ཁྲོ་བོར་སྐུར་གནས་ཏེ༔ སེང་གེ་རྩལ་རྫོགས་ཀྱི་རྒྱུད་ལས༔ གསང་འདས་རིན་ཆེན་ཟུར་བརྒྱད་མཛོད༔ རིག་པ་ཡེ་ཤེས་ཡབ་ཡུམ་ཚུལ༔ སྲོག་ལུས་རིན་ཆེན་ཟུར་བཞིའི་མཛོད༔ རིག་པ་ཡེ་ཤེས་ཐིག་ལེར་གནས༔ དོན་འཁྱིལ་བྷན་དྷའི་གཞལ་ཡས་མཛོད༔ རིག་པ་ཡེ་ཤེས་ཁྲོ་སྐུར་གནས༔ འགག་མེད་གསལ་བའི་སྒོ་གཉིས་མཛོད༔ དབྱིངས་དང་ལུ་གུ་རྒྱུད་དུ་གནས༔ ཞེས་སོ༔
རང་བཞིན་འོད་ཀྱི་ཐིག་ལེའི་ཚུལ་དུ་གནས་པ་ནི༔ ནོར་བུ་ཕྲ་བཀོད་ལས༔ ཨེ་མ་རིག་པའི་གནས་ལུགས་ནི༔ རང་རང་ཙིཏྟའི་དཀྱིལ་ན་གནས༔ ཡབ་དང་ཡུམ་གྱི་ཚུལ་དུ་གནས༔ ཡབ་ཀྱི་ཆ་འཛིན་ཐབས་ཀྱི་སྐུ༔ ཡུམ་གྱི་ཆ་འཛིན་ཤེས་རབ་སྐུ༔ འོད་དང་འོད་ཟེར་ཚུལ་དུ་གནས༔ དབྱིངས་དང་རིག་པས་རབ་བརྒྱན་ཏེ༔ ལྷུན་རྫོགས་ཐིག་ལེ་ཆེན་པོར་གནས༔ དེ་ནི་ཞི་བའི་བཞུགས་ཚུལ་ལོ༔ རང་རང་མགོ་ལ་ཁྲོ་བོར་གནས༔ ཡབ་དང་ཡུམ་དུ་མངོན་པར་སྣང་༔ ཁྲོ་དང་ཁྲོ་མོའི་ཚུལ་འཆང་ཞིང་༔ ཡེ་ཤེས་ལྔ་ལྔ་དག་དང་ལྡན༔ སྐུ་ཡི་ཡེ་ཤེས་རེ་རེ་ལ༔ དབུ་ཡི་ཡེ་ཤེས་ལྔ་ལྔའོ༔ རང་བཞིན་འོད་ཀྱི་ཐིག་ལེ་ནི༔ རྩ་ནང་ཐིག་ལེའི་སྐུ་ལྟར་གནས༔ ཆེ་བ་ནམ་མཁའི་ཁམས་དང་མཉམ༔ ཆུང་ཚད་རྟ་རྔ་བཅུར་གཤག་ཙམ༔ གསལ་ཚད་ཉི་ཟླའི་དཀྱིལ་འཁོར་འདྲ༔ དེ་ཡང་གསལ་འཚེར་གཟི་བརྗིད་ལྡན༔ འགྲོ་དང་འོང་དང་གནས་པའོ༔ ཞེས་སོ༔
ཐུགས་རྗེ་ཡེ་ཤེས་ཀྱི་སྒྲོན་མར་གནས་པ་ནི༔ ནོར་བུ་ཕྲ་བཀོད་ལས༔ ཐུགས་རྗེ་འབྱུང་བ་སྒྲོན་མ་ཉི་ཟེར་བཞིན༔ སྒྲོན་མའི་འོད་ཟེར་གཏིང་ལ་ཐུག་པ་མེད༔ གནས་པའི་ཡུལ་ནི་ཙིཏྟའི་ནང་དུ་གསལ༔རང་བཞིན་འོད་ནི་ནམ་མཁའི་མཐོང་ན་གསལ༔ ཞེས་སོ༔ དེ་ལྟ་བུའི་རིག་པ་དེ་དཔེ་ཅི་དང་འདྲ་བར་གནས་ན༔ ངོ་བོ་སྐུ་རུ་གནས་ཏེ༔ སྐུ་ཐམས་ཅད་བུམ་སྐུར་གནས་སོ༔ རང་བཞིན་འོད་དུ་གནས་ཏེ༔ བུམ་ནང་གི་མར་མེ་ལྟར་གནས་སོ༔ ཐུགས་རྗེ་ཟེར་དུ་གནས་པས༔ ཡེ་ཤེས་སྒྲོན་མེའི་མདངས་འགག་པ་མེད་པར་གསལ་ཏེ༔ ཉི་མ་དང་འོད་ཟེར་བཞིན་དུ་གནས་ཏེ༔ ཐལ་འགྱུར་ལས༔ ཙིཏྟ་རིན་ཆེན་གཞལ་ཡས་ནས༔ ངོ་བོ་ཀ་ནས་དག་པའི་ཆ༔ སྟོང་གསལ་འདུས་པ་སྐུ་ཡི་གདངས༔ ཞལ་ཕྱག་རྫོགས་པ་བུམ་སྐུའི་ཚུལ༔ ལྷུན་གྲུབ་འོད་ཀྱི་གོང་བུར་གནས༔ ཐུགས་རྗེ་ཁ་དོག་སོ་སོར་གསལ༔ ཞེས་པ་དང་༔ རིག་པ་རང་ཤར་གྱི་རྒྱུད་ལས༔ དཔེར་ན་བུམ་པའི་སྐུ་ལྟ་བུའོ༔ ཞེས་པ་དང་༔ སྙིང་གི་མེ་ལོང་གི་རྒྱུད་ལས༔ གནས་ནི་སྙིང་གི་དབུས་ན་འོད་ཁ་དོག་ལྔ་ཡི་དབུས་སུ༔ ཞི་བའི་སྐུ་ཡུངས་འབྲུ་ཙམ་འོད་ཁྱིམ་གྱི་ཚུལ་དུ་གནས་སོ༔ དེ་ནི་རིག་པའི་གནས་ཏེ༔ དཔེར་ན་བུམ་པའི་སྐུ་ལྟ་བུའོ༔དེ་ལས་བྱུང་བའི་ཡེ་ཤེས་ནི༔ གླད་པ་དུང་ཁང་ན་གནས་སོ༔ དེ་ཡང་ཁྲོ་བོའི་སྐུ་ཉུངས་འབྲུ་ཙམ་ནི་ཟབ་ཅིང་རྟོགས་དཀའ་བའི་ཆ་ནས་བཞག་ལ༔ ལ་སྤྱན་ཕུར་ཐག་ཙམ་ནི་ཉམས་ལེན་ཕྲ་མོ་ལ་བརྟེན་ནས་ཡེ་ཤེས་ཀྱི་སྣང་བ་རྒྱ་ཆེན་པོ་ལ་དགོངས་པའོ༔ དུ་གནས་སོ༔ དེ་ཡང་འོད་ཟེར་གྱི་ཚུལ་དུ་གནས་སོ༔
དེ་ལས་བྱུང་བའི་འོད་ནི༔ མེ་ལོང་གི་དཀྱིལ་འཁོར་ལྟར་གསལ་ལ་དངས་པའམ༔ དཔེར་ན་ཉི་མའི་དཀྱིར་འཁོར་གྱི་འོད་ཟེར་བཞིན་དུ་གནས་སོ༔ ཞེས་གསུངས ༔ དེ་ལྟ་བུའི་རིག་པ་དེ་འགྱུ་བར་བྱེད་པའི་ལམ་གང་ལ་བྱུང་ན༔ མིག་དང་སྙིང་འབྲེལ་བའི་རྩ༔ སྐྱོན་ཡོན་དབང་པོ་དངས་བྱེད་ཀྱི་རྩ་ཞེས་བྱ༔ཁ་ཆེ་ལ་རྩ་བ་ཕྲ་བ༔ བ་མན་གྱི་ར་ལྟ་བུའི་ཡལ་ག་གཉིས་མིག་གཉིས་ཀྱི་ཨ་འབྲས་ཀྱི་དངས་མ་ལ་བརྟེན་ནས༔ ནང་ན་ཁྲག་དང་ཆུ་སེར་མེད་པའི་སྟོང་གསལ་གཅིག་ཡོད་པ་དེ་རིག་པ་འགྱུ་བར་བྱེད་པའི་ལམ་ཡིན་ནོ༔ དེ་ལ་དཀར་འཇམ་རྩའི་སྒྲོན་མ་ཞེས་བྱ་སྟེ༔ སྒྲོན་མ་འབར་བའི་རྒྱུད་ལས༔ གླད་པ་དུང་ཁང་དཀར་པོ་ནས༔ གཡས་སུ་འཁྱིལ་པ་གསུམ་ཡོད་པའི༔ རྩ་ནི་བ་མན་རྭ་འདྲའི་དབྱིབས༔ འབྱུང་བའི་དངས་མ་ཀུན་འདུས་ནས༔ དབང་པོའི་ཡུལ་ལ་འཆར་བྱེད་པའི༔ རྩ་ཡི་ནང་ན་འདི་ཉིད་གནས༔ ཞེས་སོ༔ རིག་པ་དེ་ལ་འགྱུ་ནས་ཕྱིར་ཐོན་པར་བྱེད་པའི་སྒོ་ནི༔ མིག་གཉིས་ལ་ཕར་མཐོང་བ་མ་འགགས་པར༔ ས་ལེ་མཐོང་བ་འདི་ཡིན་ཏེ༔ དེ་ལ་རྒྱང་ཞག་ཆུའི་སྒྲོན་མ་ཞེས་བྱའོ༔ འདི་ནི་འཁོར་བ་དང་འདས་པ་གཉིས་ཀ་འཛིན་པའི་དཀར་ནག་ཕྱེད་མ་ཆུའི་རང་བཞིན་ཅན་ཏེ༔ ཐལ་འགྱུར་ལས༔ ཡེ་ཤེས་འཆར་བའི་སྒོ་ཉིད་ནི༔ ལུས་བཅུད་དངས་མ་ཀུན་འདུས་པའི༔ ཙཀྵུ་ཞེས་པའི་སྒོ་ལ་ཐོན༔ གཉིས་ཀྱི་ཆ་འཛིན་སྣང་བ་སྟོན༔ ཅེས་སོ༔ དེ་ལྟ་བུའི་རིག་པ་སྒོ་དེ་ལ་ཐོན་ནས་ཡུལ་གང་ལ་འཆར་ན༔ ཕྱི་ཡུལ་ནམ་མཁའ་སྟོང་པ་སྤྲིན་དང་བྲལ་བ་ལ་སྣང་སྟེ༔ དེ་ཡང་ཡུལ་ནམ་མཁའ་སྟོང་པ་རིག་པ་སྟོང་པ་འཆར་བའི་གཞི་ཡིན་པས་སོ༔ དེ་ཡང་རིག་པ་མིག་ལ་གཏད་མིག་བར་སྣང་ལ་ཧྲིག་གེ་བལྟས་པས༔ ཐིག་ལེ་སྟོང་པའི་སྒྲོན་མ་ཞེས་བྱ༔ རྨ་བྱའི་མདངས་ལྟ་བུར་འཆར་རོ༔
དེའི་མདངས་དབྱིངས་རྣམ་པར་དག་པའི་སྒྲོན་མ་ཞེས་བྱའོ༔ ཡི་གེ་ན་རོ་ལྟ་བུར་འཆར་རོ༔ དེའི་རྩལ་ཤེས་རབ་བྱུང་གི་སྒྲོན་མ་ཞེས་བྱ་བ༔ ཤེས་པའི་རྩལ་དུ་མ་འཆར་རོ༔ དེ་ལྟར་ཡང་༔ མུ་ཏིག་ཕྲེང་བ་ལས༔ འགྲོ་བའི་ལམ་ནི་མཐོང་བྱེད་སྒོ༔ མིག་གཡས་པ་ལ་རྒྱང་ཞག་ཆུའི་སྒྲོན་མ་དང་༔ ཤེས་རབ་རང་བྱུང་གི་སྒྲོན་མ་གཉིས་དེ་ཉིད་གཡས་གཉིས་གཡོན་པ་ལ་དག་པ་དབྱིངས་ཀྱི་སྒྲོན་མ་དང་༔ ཐིག་ལེ་སྟོང་གི་སྒྲོན་མ་གཉིས་འཆར་རོ༔ གཡོན་གཉིས༔ སྤྱི་བོ་ལུ་གུ་རྒྱུད་དུ་འཆར་རོ་དབུས༔ སྒྲོན་མ་འབར་བའི་ཚུལ་དུ་གནས༔ མཐོང་བྱེད་ཡུལ་ལ་སྣང་བའོ༔ རིག་པ་རྟོག་མེད་ལུ་གུ་རྒྱུད༔ ཐིག་ལེ་སྟོང་པའི་སྒྲོན་མ་དང་༔ དག་པའི་དབྱིངས་ཀྱི་སྒྲོན་མ་དང་༔ ཤེས་རབ་རང་བྱུང་ཉིད་དང་ནི༔ རྒྱང་ཞག་ཆུ་ཡི་སྒྲོན་མ་ནི༔ མཐོང་བྱེད་ཡུལ་ལ་སྣང་བའོ༔ ཞེས་པ་དང་༔ སྒྲོན་མ་འབར་བ་ལས༔ རྒྱང་ཞག་ཆུ་ཡི་སྒྲོལ་མ་ནི༔ ངོ་བོ་སྣང་བ་གཉིས་ཀ་སྡུད༔ དབང་པོའི་དངས་མ་མིག་གི་སྒོ༔ བསྐྱེད་པ་པདྨའི་སྤྱན་དུ་གནས༔ དཔེར་ན་འཛིན་བྱེད་ལྕགས་ཀྱི་བཞིན༔ ཤེས་རབ་རང་བྱུང་སྒྲོན་མ་ནི༔ འདི་ནི་སྒྲོན་མ་ཐམས་ཅད་ཀྱི༔ ཤེས་བྱེད་ཉིད་དུ་གནས་པས་ན༔ སྤུ་བ་ཀུན་མཆེད་མེ་སྲེག་བཞིན༔ ཤེས་རབ་ཀྱིས་ནི་བག་ཆགས་སྲེག༔ ཐིག་ལེ་སྟོང་པའི་སྒྲོན་མ་ནི༔ མི་རྟོག་སྤྲོས་བྲལ་ཟླུམ་པོར་གནས༔ དམར་པོ་རང་གསལ་ཡེ་ནས་དངས་༔ དཔེར་ན་རྨ་བྱའི་མདངས་དང་མཚུངས༔
རྣམ་དག་དབྱིངས་ཀྱི་སྒྲོན་མ་ནི༔ མཐིང་ཀ་མི་འགྱུར་རང་གསལ་བ༔ མུ་ཁྱུད་ཀྱི་ནི་ར་བར་གནས༔ དཔེར་ན་ཡི་གེའི་ན་རོ་བཞིན༔ ཞེས་སོ༔ དེ་དག་ལ་བརྟེན་ནས་ཆོས་ཉིད་མངོན་སུམ་གྱི་སྣང་བ་ད་ལྟ་ཉིད་དུ་གཏན་ལ་དབབ་དུ་གཏུབ་པའོ༔ དེ་ལྟར་འགྲོ་བ་ཐམས་ཅད་ལ་ཡེ་ནས་གནས་ཀྱང་༔ ཉམས་སུ་མི་ལེན་པ་རྣམས་ལ་ཅི་ལྟར་གནས་ན༔ ཕུང་པོ་ལྔས་བཅིངས་པས༔ སྐུ་ཡི་སྣང་བ་རང་འགགས་པ་དང་༔ ཁམས་དང་སྐྱེ་མཆེད་ཀྱིས་བཅིངས་པས༔ འོད་དང་ཁ་དོག་གི་སྣང་བ་རབ་འགགས་པ་དང་༔ ལས་དང་ཉོན་མོངས་པས་ཚོགས་ཀྱིས་བཅིངས་པས༔ ཡེ་ཤེས་དང་ཆོས་ཉིད་ཀྱི་སྣང་བ་རང་འགགས་ཏེ༔ ད་ལྟ་འཁྲུལ་སྣང་རང་ཁ་མའི་མཐོང་ཡུལ་འདི་ལྟར་དུ་གནས་ཏེ༔ ཉི་ཟླ་ཁ་སྦྱོར་གྱི་རྒྱུད་ལས༔ ཁམས་རྣམས་དང་ནི་ཕུང་པོ་དང་༔ སྐྱེ་མཆེད་རྣམས་དང་དབང་པོ་དང་༔ ཡུལ་དང་ཡུལ་ཅན་ཤེས་པ་རྣམས༔ ཞེས་གསུངས་སོ༔ དེ་ནི་སྐྱེ་གནས་བར་དོའི་གནས་ལུགས་བསྟན་པའོ༔ གཉིས་པ་རྨི་ལམ་བར་དོའི་གནས་ལུགས་ནི༔ དེ་ཡང་གཉིད་དུ་འགྲོ་བའི་དུས༔ འབྱུང་བ་སོ་སོར་ཐིམས་པས་མགོ་ལྗིད༔ ཤེས་པ་ཐིབས༔ དཔྲལ་བ་ཚ་ཐིབ་པ་གཉིད་དུ་སོང་བ་དང་༔ དབང་པོ་ཚོགས་དྲུག་གི་ཡུལ་སྣང་མི་གསལ་བར༔ རིག་པ་སྙིང་གི་དཀྱིལ་དུ༔ ཀུན་གཞིའི་རྣམ་ཤེས་ལ་ཐིམ་པས༔ ཅི་ཡང་མི་དྲན་པར་སྟོང་པ་ཉིད་ནམ་མཁའ་ལྟ་བུའི་ངང་ལ་ལྷན་ནེར་གནས་པ་སྟེ༔ དེ་ལ་ནི་གཞིའི་འོད་གསལ་ཞེས་ཀྱང་བྱ༔ ཆོས་ཉིད་མ་བུ་ཐིམ་པ་ཞེས་ཀྱང་བྱ༔ དོན་ལ་ཆོས་སྐུའི་དགོངས་པ་ཡིན་ཏེ༔ དེ་ཀ་ངོས་ཟིན་ན་རྨི་ལམ་རྟོགས་པས་འོད་གསལ་དུ་གྲོལ་ལོ༔ ངོས་མ་ཟིན་པ་རྣམས་ནི་གཉིད་འཐུག་པོ་བྱུང་ཚོར་འགགས་ནས༔ དྲན་མེད་ཀྱི་ངང་ལ་གནས་པའོ༔ དེ་ལས་ལངས་ནས་རིག་པ་ཀུན་གཞིའི་སྟེང་དུ་མི་སྡོད་པར༔ སྐྱོད་བྱེད་རླུང་གི་རྟ་ལ་ཞོན་ནས༔ སྙིང་གི་རྩ་རྣམས་ནས་ཕྱིར་ཐོན་ཏེ༔ ལུས་ཀྱི་རྩ་རྣམས་ལ་རླུང་སེམས་ཞུགས་པས་རྨི་ལམ་ཟིང་གིས་འོང་སྟེ༔ ནོར་བུ་ཕྲ་བཀོད་ལས༔ རིན་ཆེན་ཟུར་བརྒྱད་གཞལ་ཡས་དང་༔ འགྱུ་བྱེད་རྩ་ཡི་གཞལ་ཡས་དང་༔ དུང་ཁང་བྷནྡྷའི་གཞལ་ཡས་དང་༔ ལྟ་བྱེད་མིག་གི་གཞལ་ཡས་སོ༔ ཞེས་པ་དང་༔ ཐལ་འགྱུར་ལས༔ སེམས་ཅན་ཀུན་གྱི་ལུས་སྤྱི་ལ༔ ཆོས་ཉིད་རླུང་གི་ཚུལ་དུ་ཁྱབ༔ ཕྲ་དང་ཡང་དང་འགྱུ་དང་འབྱེད༔ ཅེས་པ་དང་༔ ཡང་ལུང་ལས༔ ད་ནི་མི་ཤིག་རྡོ་རྗེ་ལས༔ ཕྱི་རོལ་དམིགས་པ་གཅིག་ཀྱང་མེད༔ ནང་ནས་ཡིད་ཡུལ་རིག་རིག་ཅན༔ ཅེས་པས་སེམས་རིག་རླུང་དང་འགྲོག་ནས༔ སྙིང་གི་མདུན་གྱི་རྩ་ལ་ཕྱིན་པས༔ ཤར་ཕྱོགས་སུ་ཕྱིན་པའི་རྨི་ལམ་འོང་ངོ་༔ དེ་བཞིན་དུ་གཡས་ཀྱི་རྩ་ལ་ལྷོ་ཕྱོགས་སུ་ཕྱིན་པའི་རྨི་ལམ་དང་༔ རྒྱབ་རྩ་ལ་ནུབ༔ གཡོན་གྱི་རྩ་ལ་བྱང་དང་༔ མཚམས་ཀྱང་དེ་འགྲོ་ལ༔ སྙིང་གི་འོག་ཕྱོགས་ཀྱི་རྩ་ལ༔ རིག་པ་རླུང་གི་རྟ་ལ་ཞོན་ནས་ཕྱིན་ན་ཐུར་དུ་བབས་པ་དང་༔ ས་རོང་དོག་མོ་དང་༔ མུན་ནག་དང་༔ དམྱལ་བའི་སྣང་བ་དང་༔ ཡི་དྭགས་དང་༔ དུད་འགྲོའི་སྣང་བ་ཁོ་ནའི་རྨི་ལམ་འོང་ངོ་༔ སྙིང་སྟེང་གི་ཕྱོགས་ཀྱི་རྩ་ལ་ཕྱིན་པས༔ རི་ཆེན་པོ་ལ་འཛེག་པ་དང་༔ གྱེན་དུ་འགྲོ་བ་དང་༔ འཕུར་བ་དང་༔ གླད་པའི་རྩ་ལ་ཞུགས་ན༔ ལྷ་ཁང་དང་༔ ཁྲོ་བོའི་སྐུ་མང་པོ་མཐོང་བ་ལ་སོགས་པ་འོང་༔ མིག་གི་རྩ་ལ་ཞུགས་ན༔ གཟུགས་ཀྱི་རྣམ་པ་མང་པོ་གང་མཐོང་ཡང་གསལ་བར་འོང་ངོ་༔ རྣ་བའི་རྩ་ལ་ཞུགས་ན༔ རོལ་མོ་ཐོས་པ་དང་༔ གླུ་གར་དང་༔ ཁྱད་པར་དུ་སྒྲའི་བྱེ་བྲག་གསལ་བར་ཐོས་པ་རྣམས་རྨིའོ༔ སྣ་ལ་དྲིའི་བྱེ་ཕྲག་གསལ༔ ལྕེ་ལ་རོའི་བྱེ་ཕྲག་གང་རྨིས་ཀྱང་གསལ་བར་འོང་ངོ་༔ ལུས་ལ་འདྲེའི་རྩ་གནས་པ་ཡོད་དེ༔ དེ་རྣམས་ལ་རླུང་སེམས་ཞུགས་ནས༔ སོ་སོའི་གདོན་གྱི་ཆོ་འཕྲུལ་གྱི་རྨི་ལམ་འབྱུང་ཞིང་༔ གློ་བའི་རྩ་ལ་བཙན་གྱི་ཆོ་འཕྲུལ༔ མི་དམར་རྟ་དམར་ལ་སོགས་པའི་རྨི་ལམ་འབྱུང་ཞིང་༔ དེས་ཕྱི་ནང་གི་རྟེན་འབྲེལ་གཅིག་པས༔ ཕྱི་ནས་བཙན་གདོན་པར་འགྱུར་རོ༔
དེ་བཞིན་དུ་སྙིང་རྩ་ལ་རྒྱལ་པོ་གནས་པས་དེར་ཞུགས་ན༔ ལྷ་ཁང་འབག་སེང་དང་༔ རྒྱལ་པོའི་ཆོ་འཕྲུལ་རྨིའོ༔ མཆིན་རྩ་དང་མཁལ་རྩ་ལ་མ་མོའི་ཆོ་འཕྲུལ༔ ཕོ་བ་ལ་བདུད་དང་ཐེའུ་རང་༔ རྒྱུ་མ་ལ་ས་བདག་གི་རྩ་རྣམས་གནས་ཤིང་༔ དེ་རྣམས་སུ་རིག་པ་ལས་རླུང་དང་འགྲོགས་ནས་ཞུགས་པ་ལ་བརྟེན་ནས་གཅུས་པ་དང་༔ ཕྱི་རོལ་ནས་འདྲེས་ནོན་པའི་སྣང་བ་འཆར་རོ༔ གཞན་ཡང་རྩ་གནས་ཡངས་པ་ལ་རླུང་སེམས་ཞུགས་ན༔ ལུང་པ་ཡངས་པ་ལ་ཕྱིན་པ་རྨི་བ་དང་༔ རྩ་གནས་དོག་པ་ལ་ལུང་པ་དོག་པ་ལ་ཕྱིན་པའི་རྨི་ལམ་འབྱུང་༔ རྩ་ཕུག་རྡུགས་ལ་རླུང་སེམས་ཞུགས་ན༔ ལུང་པ་ཕུག་རྡུགས་དང་༔ ཁོང་སྟོང་སྒོ་མེད་དུ་ཚུད་པ་ལ་སོགས་པའི་རྨི་ལམ་འབྱུང་༔ གསང་གནས་ཀྱི་རྩ་ལ་འདོད་ཆགས་དང་༔ ཕོ་མོ་འཁྲིག་པ་སྤྱོད་པའི་རྨི་ལམ་དང་༔ ཡི་དྭགས་ཀྱི་རྨི་ལམ་ཕལ་ཆེར་འོང་༔ ཆུ་ལམ་ལ་དུད་འགྲོའི་རྨི་ལམ་དང་༔ བཤང་ལམ་རྐང་མཐིལ་དུ་དམྱལ་བའི་རྨི་ལམ་དང་༔ ལྟེ་བར་རིགས་དྲུག་སྣ་ཚོགས་པའི་རྨི་ལམ་འབྱུང་ཞིང་༔ རྩ་ཞ་བ་དང་༔ འཁུམས་པ་དང་༔ གུད་པ་རྣམས་སུ༔ཁང་རུལ་དང་རེ་ཧྲུལ་རྙིང་པ་དང་༔ སྤྲང་པོ་དང་༔ ཉམ་ཐག་པའི་རྨི་ལམ་འབྱུང་༔ རྩ་བཟང་བ་ལ་ལོངས ་སྤྱོད་ཕུན་སུམ་ཚོགས་པ་དང་༔ རླུང་རྩ་ལ་རྨི་ལམ་གཅིག་ཏུ་མ་ངེས་པར་ཡད་ཡུད་དང་༔ རླུང་འཚུབས་དང་༔ ཟང་ཟིང་སྣ་ཚོགས་དང་༔ གོས་སྔོན་པོ་དང་༔ འཁྲུགས་པ་དང་༔ མཁྲིས་པའི་རྩ་ལ༔ བན་དྷེ་དང་༔ གོས་སེར་པོ་ལ་སོགས་པ་དང་༔ བན་ཀན་གྱི་རྩ་ལ༔ གངས་རི་ཆེན་པོ་དང་༔ ཁ་བ་དང་༔ གོས་དཀར་པོ་དང་༔ ཆ་ལུགས་དཀར་པོ་ལ་སོགས་པའི་རྨི་ལམ་ཕལ་ཆེར་འབྱུང་ལ༔ སྙིང་དང་ཐག་ཉེ་བའི་རྩ་ལ༔ རང་ཡུལ་དང་༔ ཐག་ཉེ་བའི་ཡུལ་དུ་ཕྱིན་པའི་རྨི་ལམ་དང་༔ སྙིང་དང་ཐག་རིང་བའི་རྩ་ལ༔ ས་ཐག་རིང་པོ་ལ་ཕྱིན་པའི་རྨི་ལམ་དང་༔ རླུང་སེམས་འགྲིམ་གྲངས་ཉུང་བའི་རྩ་ལ༔ སྔོན་ཆད་འགྲོ་མ་མྱོང་བའི་ལུང་པ་དང་༔ མི་ངོ་མི་ཤེས་པ་ལ་སོགས་པའི་རྨི་ལམ་འབྱུང་༔ རྐྱང་མ་ལ་གྱེས་པའི་རྩ་ལ་རླུང་སེམས་ཞུགས་པས་ཕོའི་ཚོགས་དང་༔ མི་དཀར་པོ་ལ་སོགས་པ་རྨི་ལམ་འབྱུང་༔ རོ་མ་ལ་གྱེས་པའི་རྩ་ལ་བུད་མེད་ཀྱི་ཚོགས་དང་༔ འདོད་ཆགས་འཁྲིག་པ་སྤྱོད་པའི་རྨི་ལམ་དང་༔ དབུ་མའི་ནང་དུ་ཞུགས་ན༔ འོད་གསལ་བདེ་སྟོང་གཉིས་སུ་མེད་པའི་ཡེ་ཤེས་ངོས་ཟིན་པར་འགྱུར་རོ༔ དེ་སྐད་དུ་ཡང་༔ རྒྱུད་ལས༔ ཅི་ལྟར་ཕྱི་རོལ་དེ་བཞིན་ནང་༔ ཞེས་གསུངས་པས་༔ ཕྱི་རོལ་གྱི་སྣང་བའི་བྱེ་བྲག་ཐམས་ཅད་ནང་ལུས་ལ་ཚང་བའི་ཕྱིར༔ ནང་དུ་རྨི་ལམ་རྨིས་པས་དེའི་རྟེན་འབྲེལ་གྱིས༔ ཕྱི་རོལ་དུའང་ལྟས་བཟང་ངན་རིམ་པ་བཞིན་དུ་འབྱུང་ངོ་༔ དེའི་ཕྱིར་ན༔ རྣལ་འབྱོར་བའི་རྨི་ལམ་བཟུང་བ༔ སྤྲུལ་པ༔ བསྒྱུར་བ༔ འོད་གསལ་སྦྱང་བ་ལ་སོགས་པ་ལ་འབད་པ་གཅེས་སོ༔ མདོར་ན་རིགས་པ་རླུང་གི་རྟ་ལ་ཞོན་ནས་རྩ་བཟང་ངན་ལ་རྒྱུ་བར་བྱེད་པ་ནི་རྨི་ལམ་བར་དོའི་གནས་ལུགས་སོ༔
གསུམ་པ་བསམ་གཏན་བར་དོའི་གནས་ལུགས་ནི༔
བསྐྱེད་རིམ་ལ་སེམས་གནས་པ་ནི༔ རིག་པ་ལྷའི་སྐུར་སྣང་བ་དེ༔ སྣང་ལ་རང་བཞིན་མེད་པ་དག་པའི་སྒྱུ་ལུས་ཀྱི་སྐུར་གནས་པའོ༔ རྫོགས་རིམ་ལ་སེམས་གནས་པ་ནི༔ མར་མེ་རླུང་གིས་མ་བསྐྱོད་པ་ལྟར༔ གསལ་ལ་རྟོག་པ་མེད་པ་འོད་གསལ་སྟོང་བ་ཆོས་ཀྱི་སྐུར་གནས་པའོ༔ བདེ་སྟོང་ལ་སེམས་གནས་པ་ནི༔ ཐིག་ལེ་དབབ་ལ་བསྐྱིལ་བའི་ཚེ༔ བདེ་ལ་རྟོག་པ་མེད་པ༔ ཉམས་སུ་མྱོང་རྒྱུ་ཡོད་ལ༔ ཁར་བརྗོད་རྒྱུ་མེད་པ༔ ལྐུགས་པས་བུ་རམ་ཟོས་པ་ལྟར༔ བདེ་སྟོང་གཉིས་སུ་མེད་པ་དེ༔ དགའ་བ་བཞི་ལ་སེམས་གནས་པའོ༔ དེ་ནི་བསམ་གཏན་བར་དོའི་གནས་ལུགས་སོ༔
བཞི་པ་འཆི་ཁ་བར་དོའི་གནས་ལུགས་ནི༔
འཆི་ནད་ཀྱིས་ཐེབས་ནས༔ བེམ་རིག་མ་བྲལ་གྱི་བར་དུ༔ ཞེན་པ་དང་༔ ཆགས་པ་དང་༔ རང་གཅིག་པུར་འགྲོ་བ་ལ་འཚེར་བ་དང་༔ ཤུལ་དུ་ལུས་པ་ལ་སེམས་འཕྲེང་བ་ལ་སོགས་པ་སྟེ༔ སྡུག་བསྔལ་གྱི་རང་བཞིན་དུ་གནས་པའོ༔ ཆུས་ཁྱེར་བའམ༔ གཡང་ལ་ལྷུང་བའི་ཚེ༔ རིག་པ་སྔངས་སྐྲག་གི་རང་བཞིན་དུ་གནས་པའོ༔ དེ་ནི་འཆི་ཁའི་བར་དོའི་གནས་ལུགས་སོ༔
ལྔ་བ་ཆོས་ཉིད་བར་དོའི་གནས་ལུགས་ནི༔
དབུགས་ཕྱི་ནང་གི་རྒྱུ་བ་ཆད་ནས༔ ཕྱིའི་སྣང་བ་ནི་ཉི་མ་ནུབ་པ་ལྟར་ནུབ་པོ༔ ནང་གི་སྣང་བ་ནི་མུན་རུབ་པ་ལྟར་དྲན་མེད་འགག༔ གསང་བའི་སྣང་བ་ནི༔ ནམ་ལངས་པ་ལྟར༔ རིག་པ་འོད་གསལ་གྱི་རང་ལ་གསལ་སྟོང་དུ་ཡེ་རེ༔ སྙིང་གི་དཀྱིལ་དུ་ཆོས་སྐུའི་དགོངས་པ་ལ་ཞག་ཕྱེད་དང་བཞིར་གནས་སོ༔ དེ་ཀ་ངོས་ཟིན་ཆོས་ཉིད་འོད་གསལ་མ་བུ་ཐིམ་ནས༔ ལས་ཀྱིས་ཁ་ལོ་བསྒྱུར་དུ་མེད་པར་གཞིའི་འོད་གསལ་ཆོས་སྐུའི་ཀློང་དུ་གྲོལ་ལོ༔ དེར་ངོས་མ་ཟིན་ན༔ ཆོས་ཉིད་བར་དོའི་སྣང་བ་འཆར་ཏེ༔ ཕུང་པོ་ཤ་ཁྲག་གི་ལུས་མེད་པར༔ ཞི་བ་དང་༔ ཁྲོ་བོ་དང་༔ སྐུ་དང༔ ཡེ་ཤེས་དང་༔ འོད་དང་༔ ཟེར་དང་༔ ཁ་དོག་དང་༔ ཅིར་སྣང་ཐམས་ཅད་ཆོས་ཉིད་དག་པ་རབ་འབྱམས་ཀྱི་སྣང་བ་ལ་གནས་སོ༔ དེ་ནི་ཆོས་ཉིད་བར་དོའི་གནས་ལུགས་སོ༔
དྲུག་པ་སྲིད་པ་བར་དོའི་གནས་ལུགས་ནི༔
སྒྱུ་མ་ཡིད་ཀྱི་གཟུགས་ཅན་ཏེ༔ ཆོས་ཉིད་བར་དོར་བདེན་པའི་དོན་མ་མཐོང་བར༔ འོད་སྣང་ཀུན་ལ་བྲེད་ཅིང་སྔངས་ནས༔ སྟོང་གསུམ་ཀུན་ཏུ༔ ཡིད་གྱ་གྱུ༔ བྲང་བྲིང་༔ ཡད་ཡུད་༔ ཕྱད་ཕྱོད༔ བན་བུན༔ ལོང་ལོང་༔ རྨི་ལམ་ལྟ་བུར་གནས་པའོ༔ དེ་ནི་སྲིད་པ་བར་དོ་གནས་ལུགས་སོ༔ དེ་ནི་བར་དོ་དྲུག་གི་གནས་ལུགས་དྲུག་བསྟན་པའོ༔ ས་མ་ཡཱ༔ བཅུ་པ་བར་དོ་དྲུག་གི་ལུས་དྲུག་གང་ཞེ་ན༔
དང་པོ་སྐྱེ་གནས་བར་དོའི་ལུས་ནི༔
འབྱུང་བ་ལྔ་ལ་རྟེན་བཅས་ཏེ༔ ཕ་མའི་ཁུ་ཁྲག་ལ་རྒྱུ་བྱས་ནས༔ གདོས་བཅས་ཤ་ཁྲག་གི་ལུས་ཡིན་ནོ༔
གཉིས་པ་རྨི་ལམ་བར་དོའི་ལུས་ནི༔
ཉིན་པར་གྱི་བག་ཆགས་ནུབ་མོར་གྱི་རྨི་ལམ་དུ་ཁྲིད་ནས༔ ཤ་ཁྲག་གི་ལུས་མལ་དུ་བཞག་སྟེ༔ བག་ཆགས་ཀྱི་ལུས་སུ་ལམ་གྱིས་ཤར་བས༔ རྨི་ལམ་བར་དོ་ནི་བག་ཆགས་ཀྱི་ལུས་སོ༔
གསུམ་པ་བསམ་གཏན་བར་དོའི་ལུས་ནི༔
བསྐྱེད་རིམ་ནི༔ ལྷའི་སྐུ་སྣང་ལ་རང་བཞིན་མེད་པ་སྟེ༔ དག་པའི་སྒྱུ་ལུས་སོ༔ རྫོགས་རིམ་ནི༔ སྟོང་ཉིད་ནམ་མཁའ་ལྟ་བུའི་ངང་ལ་གནས་པ་སྟེ༔ འོད་གསལ་ཏིང་ངེ་འཛིན་གྱི་ལུས་སོ༔ ཐབས་ལམ་ནི་བདེ་བ་ཆེན་པོའི་ལུས་སོ༔ དེ་ནི་བསམ་གཏན་བར་དོའི་ལུས་སོ༔
བཞི་བ་འཆི་ཁ་བར་དོའི་ལུས་ནི༔
ལུས་སེམས་བྲལ་བའི་གནད་གཅོད་ཀྱིས་གདུང་བས༔ འཆི་ཁ་བར་དོ་ནི་སྡུག་བསྔལ་གྱི་ལུས་སོ༔
ལྔ་པ་ཆོས་ཉིད་བར་དོའི་ལུས་ནི༔
ཤ་ཁྲག་གི་རྟེན་དང་བྲལ༔ ལས་ཀྱི་སུན་མས་མ་སླེབ་པའི་བར་དུ༔ དག་པ་ཆོས་ཉིད་ཀྱི་སྣང་བ་ལ་གནས་པས༔ ཆོས་ཉིད་བར་དོ་ནི་འོད་གྱི་ལུས་སོ༔
དྲུག་པ་སྲིད་པ་བར་དོའི་ལུས་ནི༔
ཆོས་ཉིད་ཀྱི་སྣང་བ་ནུབ༔ མའི་མངལ་དུ་མ་ཆུད་པའི་བར་དེར༔ བག་ཆགས་ཡིད་ཀྱི་ལུས་སུ་ལམ་གྱིས་འཆར་བས༔ སྲིད་པ་བར་དོ་ནི་ཡིད་ཀྱི་ལུས་སོ༔ དེ་ནི་བར་དོ་དྲུག་གི་ལུས་དྲུག་བསྟན་པའོ༔ ས་མ་ཡཱ༔
བཅུ་གཅིག་པ་བར་དོ་དྲུག་གི་ཚེ་ཚད་དྲུག་ནི༔ དང་པོ་སྐྱེ་གནས་བར་དོའི་ཚེ་ཚད་ནི༔
བསྐལ་བ་བཟང་པོ་ཡར་འཕེལ་གྱི་དུས་སུ༔ ཚེ་ལོ་གྲངས་མེད་དོ༔ དེ་ནས་མར་འགྲིབ་ནས༔ བརྒྱད་ཁྲི༔ བཞི་ཁྲི་སྟོང་༔ རིམ་བཞིན་བརྒྱ་པ༔ དེང་སེང་ནི་སྤྱི་མཐུན་གྱི་ཚེ་ཚད་དྲུག་བཅུའམ༔ ལྔ་བཅུ་ཁ་རལ་གྱི་ཚེ་ཚད་ཡིན་ལ༔ ཕྱི་མ་ནི་ཚེ་ལོ་བཅུ་པར་ཡང་འགྱུར་ཞིང་༔
གང་ཟག་སོ་སོ་རང་རང་གི་ཚེ་ཚད་ནི༔ གནས་སྐབས་ཀྱི་ཚེ་ལ་ངེས་པ་མེད་དེ༔ ལ་ལ་མངལ་དུ་འཆི༔ ལ་ལ་ནི་བཙས་མ་ཁད་ལ་འཆི༔ ལ་ལ་དར་ལ་བབ་ནས་འཆི༔ ལ་ལ་རྒས་ནས་འཆི་སྟེ༔ སྤྱིར་ན་མངལ་དུ་སླེབ་ནས་འཆི་བའི་རྐྱེན་གྱིས་མ་སླེབ་ཚུན་ཆད་སྐྱེ་གནས་བར་དོའི་ཚེ་ཚད་དོ༔ གཉིས་པ་རྨི་ལམ་བར་དོའི་ཚེ་ཚད་ནི༔ ཞག་གཅིག་གམ༔ གཉིད་ཐུན་གཅིག་གི་ཚེ་ཚད་དོ༔ གསུམ་པ་བསམ་གཏན་བར་དོའི་ཚེ་ཚད་ནི༔ ཏིང་ངེ་འཛིན་ལ་ཡུན་ཅི་ཙམ་གནས་ཀྱི་བར་གྱི་ཡུན་དེ་ཡིན་ཏེ༔ ཏིང་ངེ་འཛིན་ཐུན་རིང་ཐུང་གི་ཚེ་ཚད་དོ༔ བཞི་བ་འཆི་ཁ་བར་དོའི་ཚེ་ཚད་ནི༔ རིམ་གྱིས་ཤི་ན་ཤི་ནད་དེས་ཟིན་ནས༔ ལུས་སེམས་མ་བྲལ་གྱི་བར༔ དེའི་ཚེ་ཚད་དོ༔ གཅིག་ཆར་དུ་ཤི་ན༔ གད་གཡང་སོགས༔ གློ་བུར་དུ་ཤི་བའི་སྐད་ཅིག་གམ༔ ཡུད་ཙམ་གཅིག་གིས་ཚེ་ཚད་དོ༔
ལྔ་བ་ཆོས་ཉིད་བར་དོའི་ཚེ་ཚད་ནི༔
རིང་བ་ལ་ཞག་ཕྱེད་དང་ཉི་ཤུ་རྩ་ལྔ༔ དེ་ལས་ཐུང་བ་ལ་ལྔ༔ དེ་ལས་ཐུང་བ་ལ་ཞག་ཕྱེད་དང་བཞི༔ ཐུང་ཤོས་ལ་སྐྱེས་བུའི་ལག་པ་བརྐྱངས་བསྐུམ་ཙམ་མམ༔ སྐར་མདའ་ནམ་མཁའ་ལ་རྒྱུགས་པ་ཙམ་འོང་ངོ་༔ ཚེ་ཚད་རིང་ཐུང་ངེས་པ་མེད་དོ༔ དྲུག་པ་སྲིད་པ་བར་དོའི་ཚེ་ཚད་ནི༔ ལ་ལ་ནི་ལོ་དང་ཟླ་བ་མང་པོའི་བར་དུ་གནས་པ་ཡང་ཡོད་ལ༔ སྤྱི་བཙན་དུ་ནི་ཞག་བཞི་བཅུ་ཞེ་དགུའི་བར་དུ་གནས་པར་གསུངས་ཤིང་ལུས་ལེན་པའི་ལས་མྱུར་དུ་འཛོམ་ན་ཞག་འགའ་དང་༔ ཡུན་ཐུང་དུ་གནས་པར་ཡང་བཤད་དོ༔ བར་དོ་མེད་པ་ཡང་བཞིར་བཤད་དེ༔
རྟོགས་པ་དང་ལྡན་པའི་རྣལ་འབྱོར་བ་ནི༔ ད་ལྟ་འོད་གསལ་མངོན་དུ་གྱུར༔ གཉིད་འོད་གསལ་དུ་ཤར་བ་དེ༔ འཆི་ཁ་འོད་གསལ་མ་བུ་གཅིག་ཏུ་འདྲེས་ཏེ༔ སྐད་ཅིག་ལ་ཡར་གྱི་ཟང་ཐལ་དུ་འགྲོ་སྟེ༔ བར་དོ་དང་ཚེ་ཚད་མེད་དོ༔ གཉིས་པ་མཚམས་མེད་པའི་ལས་བྱས་པའམ༔ རྩ་བའི་དམ་ཚིག་ཉམས་པ་དེ༔ དབུགས་ཆད་མ་ཁད་དུ་རྣམ་ཤེས་འོག་སྒོར་བུད་དེ༔ དཔག་ཆེན་གྱི་མདའ་འཕངས་བ་བཞིན་དུ༔ དམྱལ་བར་འགྲོ་བ་ནི་མར་གྱི་ཟང་ཐལ་ཞེས་བྱ་སྟེ༔ བར་དོ་མེད་དོ༔ གསུམ་པ་འཕོ་བ་ཟབ་མོ་ཐེབས་པ་དེ་ཡང་སྒྱོགས་དང་འཁྲུལ་འཁོར་གྱི་ཚུལ་དུ་གར་འདོད་པའི་གནས་དེར་ལྷན་གྱིས་འགྲོ་བས་བར་དོ་མེད་དོ༔ བཞི་བ་སྐྱེ་མཆེད་མུ་བཞིའི་ལྷར་སྐྱེ་བ་དེ་ཡང་ཏིང་ངེ་འཛིན་གྱི་ལུས་ཡིན་པས༔ སྐྱེ་གནས་ལེན་པའི་མཚམས་སྦྱོར་མི་དགོས་པས་བར་དོ་མེད་དོ༔ དེ་ལྟར་བཞི་པོ་མ་གཏོགས་པ༔ ལུས་ཅན་ཤི་བ་ཐམས་ཅད་ལ༔ སྲིད་པ་བར་དོ་སྣང་བ་འཆར་ཞིང་༔ བར་དོ་ལ་ཚེ་ཚད་རིང་ཐུང་གང་རུང་རེ་ཡོད་དོ༔ དེ་ནི་བར་དོ་དྲུག་གི་ཚེ་ཚད་དྲུག་བསྟན་པའོ༔ ས་མ་ཡཱ༔ བཅུ་གཉིས་པ་བར་དོ་དྲུག་གི་སྣང་ལུགས་དྲུག་གང་ཞེ་ན༔ དང་པོ་སྐྱེ་གནས་བར་དོའི་སྣང་ལུགས་ནི༔ བདེན་འཛིན་དང་བཅས་ཏེ༔ ཨ་འཐས་ཀྱི་སྣང་བའོ༔
གཉིས་པ་རྨི་ལམ་བར་དོའི་སྣང་བ་ནི༔
བག་ཆགས་ཡད་ཡུད་དུ་སྣང་བ་སྟེ༔ བག་ཆགས་སྒྱུ་མའི་སྣང་བའོ༔
གསུམ་པ་བསམ་གཏན་བར་དོའི་སྣང་བ་ནི༔
ཉམས་ཀྱི་མཐོ་དམན་སྣ་ཚོགས་སུ་སྣང་བ་སྟེ༔ ཉམས་ཀྱི་སྣང་བའོ༔ བཞི་པ་འཆི་ཁ་བར་དོའི་སྣང་བ་ནི༔ སྡུག་བསྔལ་དང་ཞེན་ཆགས་ཀྱི་དབང་དུ་སོང་བས༔ ཞེན་ཆགས་སྡུག་བསྔལ་གྱི་སྣང་བའོ༔ ལྔ་པ་ཆོས་ཉིད་བར་དོའི་སྣང་བ་ནི༔ དག་པ་སྐུ་དང་ཡེ་ཤེས་སྣང་བ་འཆར་བས༔ དག་པ་ཆོས་ཉིད་སྣང་བའོ༔
དྲུག་པ་སྲིད་པ་བར་དོའི་སྣང་བ་ནི༔
ལས་བཟང་ངན་གྱིས་སྣང་བ་སྣ་ཚོགས་སུ་འཆར་བས༔ ལས་ཀྱིས་སྣང་བའོ༔ དེ་ནི་བར་དོ་དྲུག་གི་སྣང་ལུགས་དྲུག་བསྟན་པའོ༔ ས་མ་ཡཱ༔ བཅུ་གསུམ་པ་བར་དོ་དྲུག་གི་ངོ་སྤྲོད་དྲུག་གང་ཞེ་ན༔
དང་པོ་སྐྱེ་གནས་བར་དོའི་ངོ་སྤྲོད་ནི༔
སྒྲོན་མ་དྲུག་ཏུ་ངོ་སྤྲོད་དོ༔
གཉིས་པ་རྨི་ལམ་བར་དོའི་ངོ་སྤྲོད་ནི༔
རྨི་ལམ་འཁྲུལ་པ་རང་གྲོལ་ལྟར་ངོ་སྤྲོད་དོ༔
གསུམ་པ་བསམ་གཏན་བར་དོའི་ངོ་སྤྲོད་ནི༔
ལུས་སོག་ཕོན་ཐག་པ་ཆད་པ་ལྟ་བུ་དང་༔ ངག་པི་ཝང་རྒྱུན་ཐག་ཆད་པ་ལྟ་བུ་དང་༔ སེམས་ཆུ་ཆད་པའི་རང་འཐག་ལྟ་བུ་དང་༔ མར་མེ་རླུང་གིས་མི་བསྐྱོད་པ་ལྟ་བུ་ལ་ངོ་སྤྲོད་པ་ནི༔ ཞི་གནས་ཀྱི་ངོ་སྤྲོད་དོ༔ ཉི་མའི་དཀྱིལ་འཁོར་ལ་ངོ་སྤྲོད་པ་དང་༔ ལྐུགས་པས་བུ་རམ་མྱོང་བ་ལྟ་བུ་དང་༔ གཞོན་ནུ་མའི་བདེ་བ་ངོ་སྤྲོད་པ་དང་༔ ཤེལ་དང་ཉི་ཟེར་ལ་ངོ་སྤྲོད་པ་ལ་སོགས་པ་ནི༔ ལྷག་མཐོང་གི་ངོ་སྤྲོད་དོ༔ རྒྱས་པར་ནི་ཁྲེགས་ཆོད་དང་ཐོད་རྒལ་གྱི་ངོ་སྤྲོད་ལྟར་རོ༔
བཞི་པ་འཆི་ཁ་བར་དོའི་ངོ་སྤྲོད་ནི༔
འཇིམ་པའི་མི་མོ་ལ་རྣམ་ཤེས་ཞུགས་གནས་དོན་གསུམ་གྱིས་ངོ་སྤྲོད་པའོ༔ 
ལྔ་བ་ཆོས་ཉིད་བར་དོའི་ངོ་སྤྲོད་ནི༔
བར་དོའི་ངོ་སྤྲོད་མཐོང་བ་རང་གྲོལ་ལྟར༔ ཞི་ཁྲོའི་ལྷ་ཚོགས་དང་༔ སྒྲ་འོད་ཟེར་གསུམ་ལ་ངོ་སྤྲོད་པའོ༔
དྲུག་པ་སྲིད་པ་བར་དོའི་ངོ་སྤྲོད་ནི༔
ངོ་སྤྲོད་སྲིད་པ་རང་གྲོལ་ལྟར༔ ལྷན་ཅིག་སྐྱེས་པའི་ལྷ་འདྲེ་དང་༔ དགེ་སྡིག་གི་བྱེ་བྲག་ཕྱེད་པ་ལ་སོགས་པས་ངོ་སྤྲོད་པའོ༔ དེ་ནི་བར་དོ་དྲུག་གི་ངོ་སྤྲོད་དྲུག་གོ༔ ས་མ་ཡཱ༔
བཅུ་བཞི་པ་བར་དོ་དྲུག་གི་ཉམས་ལེན་དྲུག་ནི༔ དང་པོ་སྐྱེ་གནས་བར་དོ་ལ་ནི༔
སྤྱིར་ཆོས་སྤྱོད་བཅུ་དང་དགེ་བ་བཅུ་ལ་འབད་ཅིང་༔ ཐོས་བསམ་བསྒོམ་གསུམ་ལ་འབད་ཅིང་ཉམས་སུ་ལེན་པའོ༔ ཁྱད་པར་དུ་ཉམས་ཁྲིད་ཀུན་གཞི་རང་གྲོལ་ལྟར་ཉམས་སུ་ལེན་པའོ༔
གཉིས་པ་རྨི་ལམ་བར་དོའི་ཉམས་ལེན་ནི༔
ཉིན་པར་སྒྱུ་ལུས་སྣང་བ་རང་གྲོལ་གྱི་ཁྲིད་དང་༔ རྨི་ལམ་གྱི་འདུན་པ་སྦྱང་ཞིང་༔ ནུབ་མོར་རྨི་ལམ་བཟུང་བ་དང་༔ ཟིན་ནས་སྤྲུལ་ཞིང་བསྒྱུར་བ་ལ་སྦྱང་སྟེ༔ རྨི་ལམ་འཁྲུལ་བ་རང་གྲོལ་ལྟར་ཉམས་སུ་ལེན་ནོ༔ རྨི་ལམ་བརྟན་པ་དང་༔ འོད་གསལ་གཏི་མུག་རང་གྲོལ་ཉམས་སུ་ལེན་ནོ༔
གསུམ་པ་བསམ་གཏན་བར་དོའི་ཉམས་ལེན་ནི༔
བསྐྱེད་རིམ་དང་༔ རྫོགས་རིམ༔ འོག་སྒོ་བདེ་བ་ཆེན་པོ་ལ་སོགས་པ་ཉམས་སུ་ལེན་ནོ༔ ཁྱད་པར་དུ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་ལྟར་ཉམས་སུ་ལེན་ནོ༔
བཞི་བ་འཆི་ཁ་བར་དོའི་ཉམས་ལེན་ནི༔
འཆི་བ་བརྟག་པ་དང་༔ འཆི་བ་བསླུ་བ་དང་༔ འཆི་བ་མ་བསླུས་ན༔ འཕོ་བ་དྲན་པ་རང་གྲོལ་གྱི་ཁྲིད་ལྟར་ཉམས་སུ་ལེན་ནོ༔
ལྔ་བ་ཆོས་ཉིད་བར་དོའི་ཉམས་ལེན་ནི༔
ལམ་ཐོད་རྒལ་གྱི་ཁྲིད་ཡིག་སྣང་བ་རང་གྲོལ་ཉམས་སུ་ལེན་ཅིང་༔ རྒྱས་པར་ཆོས་ཉིད་བར་དོའི་ཐོས་གྲོལ་ཆེན་མོ་ལྟར་ཉམས་སུ་ལེན་ནོ༔
དྲུག་པ་སྲིད་པ་བར་དོའི་ཉམས་ལེན་ནི༔
ཉམས་ཁྲིད་སྲིད་པ་རང་གྲོལ་ལྟར༔ མངལ་སྒོ་དགག་གདམ་གྱི་རིམ་པ་དང་༔ རྒྱས་པར་སྲིད་པ་བར་དོའི་ཐོས་གྲོལ་ཆེན་མོ་ལྟར་ཉམས་སུ་ལེན་ནོ༔ དེ་ནི་བར་དོ་དྲུག་གི་ཉམས་ལེན་དྲུག་བསྟན་པའོ༔ ས་མ་ཡཱ༔
བཅོ་ལྔ་པ་བར་དོ་དྲུག་གི་གདམས་ངག་དྲུག་ནི༔
དང་པོ་སྐྱེ་གནས་བར་དོ་ལ་ཕྱི་ནང་གི་སྒྲོ་འདོགས་བཅད་པ་ཐི་བྱ་ཚང་དུ་འཇུག་པ་ལྟ་བུའི་གདམས་ངག་དང་༔ གཉིས་པ་རྨི་ལམ་བར་དོ་ལ་བག་ཆགས་ཀྱི་མཚམས་སྦྱོར་བ་ཆུ་བོའི་གཞུང་ལྟ་བུའི་གདམས་ངག༔ གཏི་མུག་འོད་གསལ་དུ་བསྒྱུར་བ་མུན་ཁང་དུ་སྒྲོན་མེ་བཏེག་པ་ལྟ་བུའི་གདམས་ངག་དང་༔ གསུམ་པ་བསམ་གཏན་བར་དོ་ལ་རང་གི་རིག་པ་ངོ་སྤྲོད་པ༔ དྭ་ཕྲུག་མ་དང་འཕྲད་པ་ལྟ་བུའི་གདམས་ངག་དང་༔ བཞི་བ་འཆི་ཁ་བར་དོ་ལ་མི་གསལ་བ་གསལ་གདབ་པ༔ སྒེག་མོའི་མེ་ལོང་ལ་བ ལྟ་བ་ལྟ་བུའི་གདམས་ངག༔ རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག་དང་༔ ལྔ་བ་ཆོས་ཉིད་བར་དོ་ལ་རང་སྣང་ལ་ཡིད་ཆེས་པ་མ་པང་དུ་བུ་བརྒྱུགས་པ་ལྟ་བུའི་གདམས་ངག་དང་༔ དྲུག་པ་སྲིད་པ་བར་དོ་ལ་ལས་ཀྱི་འཕྲོ་མཐུད་པ༔ ཡུར་བ་རྐང་ཆད་ལ་ཝ་འཛུག་པ་ལྟ་བུའི་གདམས་ངག་དང་དྲུག་གོ༔ དེ་ནི་བར་དོ་དྲུག་གི་གདམས་ངག་དྲུག་བསྟན་པའོ༔ ས་མ་ཡཱ༔
བཅུ་དྲུག་པ་བར་དོ་དྲུག་གི་དོན་མ་རྟོགས་པའི་ཉེས་པ་དྲུག་ནི༔
དང་པོ་སྐྱེ་གནས་བར་དོ་ཐོས་བསམ་སྒོམ་གསུམ་གྱིས་ཤེས་བྱའི་སྒྲོ་འདོགས་མ་ཆོད་ན༔ ཆོས་ཐམས་ཅད་ཀྱི་ཉམས་ལེན་གྱི་གཞི་མེད་པས༔ འཁོར་བ་ལ་མཐའ་མེད་པའི་ཉེས་པ་ཡོད་དོ༔ གཉིས་པ་རྨི་ལམ་བར་དོ་ལ་བག་ཆགས་ཀྱི་མཚམས་སྦྱོར་བའི་ཉམས་ལེན་མེད་ན༔ ཉིན་སྣང་མཚན་སྣང་མི་འདྲེས་ཤིང་༔ ཉམས་ལེན་ལ་བར་ཆད་པའི་ཉེས་པ་ཡོད་དོ༔ གསུམ་པ་བསམ་གཏན་བར་དོ་ལ༔ ཏིང་ངེ་འཛིན་གྱི་རྒྱུན་མ་བསྲིངས་ན༔ ཆོས་ཁ་ཆོས་སུ་སོང་ནས༔ ཉམས་མྱོང་རྒྱུད་ལ་མི་སྐྱེ་པའི་ཉེས་པ་ཡོད་དོ༔ བཞི་བ་འཆི་ཁ་བར་དོ་ལ་གདམས་པའི་གསལ་མ་ཐེབས་ན༔ ཆོས་ལམ་དུ་མི་སློང་ཞིང་༔ ཆོས་ཀྱི་དགོས་པ་སྟོར་བའི་ཉེས་པ་ཡོད་དོ༔ ལྔ་བ་ཆོས་ཉིད་བར་དོ་ལ༔ རང་སྣང་གི་ཆོས་ཉིད་ལ་ཡིད་མ་ཆེས་ཤིང་ངོས་མ་ཟིན་ན༔ རང་སྣང་བདུད་དུ་སོང་ནས༔ འཁོར་བར་ལྟུང་བའི་ཉེས་པ་ཡོད་དོ༔ དྲུག་པ་སྲིད་པའི་བར་དོ་ལ༔ བཟང་པོ་ལས་ཀྱི་འཕྲོ་མ་འཐུད་ན༔ ཁམས་གསུམ་འཁོར་བའི་སྲིད་པ་འདི་ནས་ཐར་བའི་དུས་མེད་པའི་ཉེས་པ་ཡོད་དོ༔ དེ་བས་ན་བར་དོ་དྲུག་གི་གདམས་ངག་འདི་ནི༔ ཉམས་ལེན་ཐམས་ཅད་ཀྱི་རྩ་བ་ཡིན༔ དེ་ནི་མ་རྟོགས་པའི་ཉེས་པ་དྲུག་བསྟན་པའོ༔ ས་མ་ཡཱ༔ བཅུ་བདུན་པ་བར་དོའི་དྲུག་ཉམས་སུ་ལེན་པའི་ཕན་ཡོན་དྲུག་ནི༔ དང་པོ་སྐྱེ་གནས་བར་དོར་ཐོས་བསམ་སྒོམ་གསུམ་གྱིས་ཤེས་བྱའི་སྒྲོ་འདོགས་ཆོད་པས༔ ཐར་བའི་ལམ་སྣ་ཟིན༔ བྱང་ཆུབ་ཀྱི་རྨང་ལེགས་པས༔ ཅི་བྱས་ལམ་དུ་འགྲོ་བའི་ཡོན་ཏན་ཡོད་དོ༔ གཉིས་པ་རྨི་ལམ་བར་དོ་བག་ཆགས་ཀྱི་མཚམས་སྦྱོར་བས་ཉིན་མཚན་གྱི་ཉམས་ལེན་ལ་བར་མི་ཆད་དེ༔ ཉམས་ལེན་ཆུ་བོའི་རྒྱུན་ལྟར་རྒྱུད་ལ་ཁེལ་བའི་ཡོན་ཏན་ཡོད་དོ༔ གསུམ་པ་བསམ་གཏན་བར་དོའི་ཏིང་ངེ་འཛིན་གྱི་རྒྱུན་བསྲེངས་པས༔ རྟོགས་པ་མངོན་དུ་གྱུར་ནས༔ འབྲས་བུ་ཕྱི་དུས་ལ་མི་རེ་བའི་དགོས་པ་ཡོད་དོ༔ བཞི་པ་འཆི་ཁ་བར་དོར་གདམས་པའི་གསལ་ཐེབས་པས༔ ཆོས་ལམ་དུ་སོང་ཞིང་རྐྱེན་ངན་བྱང་ཆུབ་ཀྱི་ལམ་དུ་བསློང་བའི་ཡོན་ཏན་ཡོད་དོ༔ ལྔ་བ་ཆོས་ཉིད་བར་དོར་རང་སྣང་ཆོས་ཉིད་དུ་ངོས་ཟིན་པས༔ འབྲས་བུ་བསྒྲུབ་པ་ལ་རག་མ་ལུས་པར༔ སྐད་ཅིག་གཅིག་ལ་རྫོགས་སངས་རྒྱས་པའི་ཡོན་ཏན་ཡོད་དོ༔ དྲུག་པ་སྲིད་པ་བར་དོར་བཟང་པོ་ལས་ཀྱི་འཕྲོ་འཐུད་ཅིང་༔ ཉོན་མོངས་འཁོར་བའི་མངལ་སྒོ་ཁེགས་པས༔ ཁམས་གསུམ་སྲིད་པ་རྒྱུན་ཆད་ནས༔ བྱང་ཆུབ་ཀྱི་བཙན་ས་ཟིན་པའི་ཡོན་ཏན་ཡོད་དོ༔ དེ་ནི་བར་དོ་དྲུག་གི་ཆོས་དྲུག་ཉམས་སུ་ལེན་པའི་ཕན་ཡོན་བསྟན་པའོ༔ ས་མ་ཡཱ༔
བཅོ་བརྒྱད་པ་བར་དོ་དྲུག་གི་རྩ་ཚིག་དྲུག་ནི༔
ཨེ་མ༔ བདག་ལ་སྐྱེ་གནས་བར་དོ་འཆར་དུས་འདིར༔ ཚེ་ལ་ལོང་མེད་ལེ་ལོ་སྤངས་བྱས་ནས༔ ཐོས་བསམ་བསྒོམ་གསུམ་མ་ཡེངས་དོན་ལ་འཇུག༔ སྣང་སེམས་ལམ་བསླང་སྐུ་གསུམ་མངོན་གྱུར་བྱའོ༔ ཨེ་མ༔ བདག་ལ་རྨི་ལམ་བར་དོ་འཆར་དུས་འདིར༔ གཏི་མུག་རོ་ཉལ་བག་མེད་སྤངས་བྱས་ནས༔ དྲན་པ་ཡེངས་མེད་གནས་ལུགས་ངང་ལ་འཇུག༔ རྨི་ལམ་བཟུང་ནས་སྤྲུལ་བསྒྱུར་འོད་གསལ་སྦྱང་༔ ཨེ་མ༔ བདག་ལ་བསམ་གཏན་བར་དོ་འཆར་དུས་འདིར༔ རྣམ་གཡེང་འཁྲུལ་པའི་ཚོགས་རྣམས་སྤང་བྱས་ནས༔ ཡེངས་མེད་འཛིན་མེད་མཐའ་བྲལ་ངང་ལ་འཇོག༔ བསྐྱེད་རྫོགས་གཉིས་ལ་བསྟན་པ་ཐོབ་པར་བྱའོ༔ ཨེ་མ༔ བདག་ལ་འཆི་ཁ་བར་དོ་འཆར་དུས་འདིར༔ ཀུན་ལ་སྔངས་སྐྲག་འཇིགས་སྣང་སྤངས་བྱས་ནས༔ གདམས་ངག་གསལ་བའི་ངང་ལ་མ་ཡེངས་འཇུག༔ རང་རིག་སྐྱེ་མེད་ནམ་མཁའི་དབྱིངས་སུ་འཕོ༔
ཨེ་མ༔ བདག་ལ་ཆོས་ཉིད་བར་དོ་འཆར་དུས་འདིར༔ ཀུན་ལ་སྔངས་སྐྲག་འཇིགས་སྣང་སྤངས་བྱས་ནས༔ གང་ཤར་རང་སྣང་རིག་པ་ངོ་ཤེས་འཇུག༔ བར་དོའི་སྣང་ཚུལ་ཡིན་པར་ཤེས་པར་བྱ༔ ཨེ་མ༔ བདག་ལ་སྲིད་པ་བར་དོ་འཆར་དུས་འདིར༔ འདུན་པ་རྩེ་གཅིག་སེམས་ལ་བཟུང་བྱས་ནས༔ བཟང་པོ་ལས་ཀྱི་འཕྲོ་ལ་ནན་གྱིས་མཐུད༔ མངལ་སྒོ་དགག་ནས་རུ་ལོག་དྲན་པར་བྱའོ༔ སྙིང་རུས་དག་སྣང་དགོས་པའི་དུས་གཅིག་ཡིན༔ མིག་སེར་སྤངས་ལ་བླ་མ་ཡབ་ཡུམ་བསྒོམ༔ ཞེས་པའི་བར་དོ་དྲུག་གི་རྩ་ཚིག་འདི་ལ་རྒྱུན་དུ་སྦྱང་བར་བྱ་ཞིང་༔ ཁྱི་བདུན་གྱིས་བདས་ཀྱང་༔ མ་བརྗེད་པར་ཡིད་ལ་བྱས་པས༔ དེས་བར་དོ་ངོས་ཟིན་པར་འགྱུར་རོ༔ གཞན་ཡང་བར་དོའི་རྣམ་གྲངས་འདི་དག་ལེགས་པར་ཡིད་ལ་བྱ་ཞིང་བཅང་བར་བྱའོ༔ བཀླག་པར་བྱའོ༔ ཁ་དོན་དུ་བྱའོ༔ ཚུལ་བཞིན་དུ་ཡིད་ལ་བྱའོ༔ འཁོར་འདས་ཀྱི་ཆོས་ཐམས་ཅད་རྩ་བ་བར་དོ་དྲུག་ལ་མ་འདུས་པ་མེད་པས༔ དེ་བས་ན་བར་དོ་དྲུག་གི་ཆོས་འདི་ཤིན་ཏུ་ཟབ་པོ༔ འདི་དྲུག་གི་དོན་རྟོགས་ན༔ ཆོས་ཐམས་ཅད་ཀྱི་དོན་རྟོགས་པ་ཡིན་ནོ༔ བར་དོ་དྲུག་གི་རྒྱབ་ཆོས་འཁྲུལ་བ་རང་གྲོལ་ཞེས་བྱ་བ༔ འཁོར་བ་མ་སྟོངས་བར་དུ་མ་རྫོགས་སོ༔ ས་མ་ཡཱ༔ གཏེར་རྒྱ༔ སྦས་རྒྱ༔ ངྷ་ཐིམ་རྒྱ༔ ￼༔ གཏེར་སྟོན་ཀརྨ་གླིང་པས་སྒམ་པོ་གདར་གྱི་རི་བོ་ནས་བཏོན་པའོ༔ ༁ྃ ༔ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ འཆི་ལྟས་མཚན་མ་རང་གྲོལ་བཞུགས་སོ། །ཞི་ཁྲོ་རང་གསལ་སྐུ་གསུམ་ལྷ་ལ་འདུད༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ བར་དོ་ཐོས་པ་རང་གྲོལ་ཆ་རྐྱེན་དུ༔ འཆི་བ་བརྟག་ཐབས་མཚན་མ་རང་གྲོལ་བསྟན༔ འདི་ལ་ཡང་ཡང་ལྟོས་ཤིག་རིགས་ཀྱི་བུ༔ ས་མ་ཡ༔ ཀྱེ་མ འདུས་བྱས་ལས་དང་རྐྱེན་ལས་གྲུབ་པ་ཡི༔ སྒྱུ་མ་གཟུགས་ཀྱི་ཕུང་པོ་ཉམས་ཆུང་འདི༔ རྟག་མི་ཐུབ་སྟེ་རླུང་གསེབ་མར་མེ་འདྲ༔ འཆི་བའི་རྐྱེན་དུ་མ་གྱུར་གཅིག་ཀྱང་མེད༔ དེ་ཡང་འཆི་བ་ནམ་འོང་ཆ་མེད་པས༔ རྒྱུན་དུ་འཆི་ལྟས་བརྟག་ཅིང་དགེ་བར་འབད༔ སེམས་ཅན་མི་རྣམས་འཆི་བའི་རྐྱེན་གཉིས་ཏེ༔ དུས་མིན་འཆི་དང་ཚེ་ཟད་འཆི་བའོ༔ དུས་མིན་གློ་བུར་འཆི་བ་བསླུས་ན་བཟློག༔ ཚེ་ཟད་འཆི་བ་མར་མེ་སྣུམ་ཟད་བཞིན༔ བསླུས་པས་བཟློག་ཐབས་མེད་པས་འགྲོ་གྲབ་བྱ༔ གང་ཡང་འདི་ལྟར་བརྟག་པ་རབ་ཏུ་གཅེས༔ འདི་ལ་སྤྱི་དོན་རྣམ་པ་དྲུག་གིས་བསྟན༔ ཕྱི་དང་༡ནང་དང་༢ གསང་བའི་༣ འཆི་ལྟས་དང༔ རིང་བའི་འཆི་ལྟས་༤ ཉེ་བའི་འཆི་ལྟས་༥དང༔ འཆི་ལྟས་ཐོར་བུ་༦དག་དང་དྲུག་གི་བསྟན༔ དེ་ལ་ཐོག་མར་འཆི་བ་བརྟག་པའི་ཚེ༔ བླ་མ་ཡི་དམ་མཁའ་འགྲོ་ཚོགས་ཀྱིས་མཆོད༔ ཆོས་སྐྱོང་སྲུང་མ་གཏོར་མས་མཉེས་པར་བྱ༔ མཆེད་ལ་ཚོགས་དྲངས་འགྲོ་ལ་སྦྱིན་པ་བཏང༔ དེ་ནས་འཆི་བ་ལེགས་པར་འདི་ལྟར་བརྟག༔ དང་པོ་ཕྱི་ཡི་བརྟག་པ་ཕུང་པོ་ལ༔ འཆི་བའི་རྟགས་ནི་འདི་ལྟར་འབྱུང་བས་བརྟག༔ དེ་ཡང་འབྱུང་བཞིའི་བསྡུས་པའི་ཕུང་པོ་འདི༔ ཞིག་པའི་སྔ་ལྟས་འདི་ལྟར་སྔོན་ནས་འབྱུང༔ སྔར་བས་ལྟོ་ཆུང་དབང་པོ་མི་གསལ་ཞིང༔ ལུས་ངག་ཡིད་ནི་ཚིག་པ་ཟ་བ་དང༔ རང་སེམས་ཕྱ་ཕྱོད་སྐྱེ་ཞིང་རྨི་ལམ་འཁྲུགས༔ གཤིས་འགྱུར་ཤ་མདོག་ངེས་མེད་འགྱུར་བ་རྣམས༔ ཚེ་ལ་བར་ཆད་འབྱུང་བའི་སྔ་ལྟས་ཡིན༔
ཁྱད་པར་ལུས་ཀྱི་འཆི་ལྟས་ངེས་པ་ནི༔ ཡན་ལག་སེན་མོའི་ཁྲག་མེད་བཀྲག་འཆོར་ན༔ ཟླ་བ་དགུ་ཡི་ཉི་མ་ཕྱེད་ནས་འཆི༔ མིག་སྤྲིན་ཡལ་ན་ཟླ་བ་ལྔ་ནས་འཆི༔ ལྟག་སྐྲ་གྱེན་ལོག་ཟླ་བ་གསུམ་ནས་འཆི༔ གཅིན་དང་རྟུག་པ་སྦྲིད་པ་རྣམ་པ་གསུམ༔ དུས་གཅིག་དག་ཏུ་བྱུང་ན་འཆི་ལྟས་ཡིན༔ གཅིན་ནི་ཁ་བྲག་གཉིས་སུ་བབ་པ་དང་༔ ཤ་རྣམས་ཐམས་ཅད་ལྷོད་ཅིང་འཕྱང་བ་དང་༔ གཤང་གཅི་ཐིག་ལེ་མཉམ་དུ་བབ་པ་དང་༔ སྔོན་ཆད་མེད་པའི་དྲི་མ་ལུས་ལ་མནམ༔ སྔར་དང་མི་འདྲ་སྤྱོད་པ་འགྱུར་བ་དང་༔ ངོ་ཚ་ཆུང་ཞིང་བཞིན་མདངས་ཉམས་པ་དང་༔ སྐད་ཀྱི་གདངས་ཉམས་མིག་གི་རྣམ་པ་ཉམས༔ སྣ་གོང་དག་ཏུ་རྡུལ་གྱིས་གོས་པ་དང་༔ མིག་གི་གཟུགས་ཀྱི་རྣམ་པ་མི་གསལ་ཞིང་༔ ཡང་ན་ལོག་པར་མཐོང་བ་ལ་སོགས་དང་༔ སྒྲ་མི་ཐོས་དང་ལོག་པར་ཐོས་པ་དང་༔ དྲི་མི་ཚོར་དང་ལོག་པར་ཚོར་བ་དང་༔ རོ་མི་ཚོར་དང་ལོག་པར་ཚོར་བ་དང་༔ རེག་མི་ཚོར་དང་ལོག་པར་ཚོར་བ་དང་༔ སྨིན་མཚམས་བྱི་ཞིང་སྤྱི་བོའི་རླང་པ་ཆད༔ དེ་རྣམས་འཆི་བདག་ལག་ཏུ་སོང་བའི་རྟགས༔ གཞན་ཡང་ན་ཚ་མེད་པའི་དུས་ཀྱི་ཚེ༔ མིག་གཉིས་མཛུབ་མོས་མནན་པའི་འོད་ཀོར་ཡང་༔ དེ་ཡང་མིག་གཡོན་འོག་ནས་མེད་གྱུར་ན༔ ཟླ་བ་དྲུག་ནས་འཆི་བར་འགྱུར་བ་ཡིན༔ སྟེང་ནས་མེད་ན་ཟླ་བ་གསུམ་ནས་འཆི༔ སྣ་ཡི་ངོས་ནས་མེད་ན་ཟླ་བ་གཅིག་ནས་འཆི༔ རྣ་བ་ངོས་ནས་མེད་ན་ཟླ་བ་གཉིས༔ གཡས་པའི་མིག་གི་འོག་ནས་མེད་གྱུར་ན༔ ཞག་མ་བཅུ་ནས་འཆི་བར་ཤེས་པར་བྱ༔ སྟེང་ནས་མེད་ན་ལྔ་ནས་འཆི་བར་འགྱུར༔རྣ་བའི་ཕྱོགས་ནས་མེད་ན་ཞག་གསུམ་མོ༔ སྣ་ཡི་ཕྱོགས་ནས་མེད་ན་ཞག་གཉིས་ནས༔ ན་ཚ་མེད་ཀྱང་འཆི་བ་ཤེས་པར་བྱ༔ གཉིས་པ་རྣ་བ་མཛུབ་མོས་བཀག་པ་ཡི༔ ཚེས་གཅིག་ནངས་པར་འུར་སྒྲ་མེད་གྱུར་ན༔ ལོ་དྲུག་དུས་སུ་འཆི་བར་ཤེས་པར་བྱ༔ཞག་གཉིས་བར་དུ་མེད་ན་ལོ་དྲུག་ལ༔ ཟླ་བ་གཉིས་ཀྱི་ནང་དུ་ནུར་ནས་འཆི༔
དེ་བཞིན་ཞག་རེས་ཟླ་བ་གསུམ་གྱི་ནི༔ ནང་དུ་ཚུར་ལ་ནུར་ནས་འཆི་བར་འགྱུར༔ ཚེས་གྲངས་གསུམ་བཞི་གང་ལ་མེད་གྱུར་ཀྱང་༔ ཟླ་བ་གསུམ་གསུམ་ནང་དུ་ནུར་ནས་འཆི༔ ཚེས་གྲངས་ངེས་པ་ཁོ་ནའང་མེད་ཅེས་གསུངས༔ གཞན་ཡང་འཆི་ལྟས་ཁྲོ་ཞིང་ཚིག་པ་དང་༔ གང་དུ་འདུག་ཀྱང་འཇིགས་ཤིང་སྐྲག་པ་དང་༔ དག་སྣང་མོས་གུས་རྣམས་ཀྱང་ཤོར་བ་དང་༔ སྐྱེས་བུ་དམ་པ་རྣམས་ལ་སྡང་བ་དང་༔ གར་འདུག་ས་ལ་སྐྱོ་ཞིང་འགྲོ་སྙིང་འདོད༔ ཆོས་མཐུན་འཁོར་དང་བྲལ་སྙིང་འདོད་པ་དང་༔འཁོར་བའི་འདུ་འཛི་གཡེང་བའི་ལས་ལ་དགའ༔ ཆགས་སྡང་ང་རྒྱལ་ཕྲག་དོག་ཆེ་བ་རྣམས༔ དེ་དག་འཆི་བདག་ལག་ཏུ་ཚུད་པའི་རྟགས༔ དེ་རྣམས་ཕྱི་ཡི་འཆི་ལྟས་ཞེས་བྱ་སྟེ༔ འཆི་བ་བསླུས་པས་བཟློག་པར་གསུངས་པ་ཡིན༔ དེ་དག་བཟློག་ཐབས་འཆི་བསླུའི་ནང་དུ་ལྟོས༔
གཉིས་པ་ནང་གི་འཆི་བ་བརྟག་པ་ནི༔
རླུང་ལ་བརྟག་པ་རྨི་ལམ་བརྟག་པའོ༔ དང་པོ་རླུང་ལ་འདི་ལྟར་བརྟག་པར་བྱ༔ དེ་ཡང་ཉིན་མཚན་མཉམ་པའི་དུས་དག་ཏུ༔ ཚེས་གཅིག་ནམ་ལངས་དུས་སུ་ཙོག་པུ་རུ༔ ལུས་ཆ་དྲང་པོར་རྣམ་སྣང་ཆོས་བདུན་བྱའོ༔དེ་ཚེ་རླུང་ནི་ནང་དུ་འགྱུ་བ་བརྟག༔ དེ་དུས་རླུང་ནི་སྣ་དབུག་གཡོན་རྒྱུ་ན༔ ཞག་གསུམ་དུས་ཚོད་དེ་ཉིད་ཁོ་ན་རུ༔ རླུང་ཡང་སྣ་དབུག་གཡོན་ནས་རྒྱུ་བ་ཡིན༔ དེ་ནས་ཚེས་བཞིའི་ནངས་པར་ནས་འཕོས་ནས༔ སྣ་དབུག་གཡས་ནས་ཞག་གསུམ་རྒྱུ་བར་བྱེད༔ དེ་བཞིན་ཞག་པོ་གསུམ་གསུམ་གཡས་གཡོན་གཉིས༔ རེས་མོས་འཕོ་ཞིང་རྒྱུ་བའི་དུས་ཚོད་དེར༔ ཞག་གྲངས་མ་ནོར་ལེགས་པར་བརྩི་བར་བྱ༔ དེ་ལྟར་མ་ནོར་རིམ་བཞིན་རྒྱུ་བ་ལས༔ ཟླ་བ་ཕྱེད་དང་གཉིས་སུ་གོ་ལོག་ན༔ རྒྱུད་ནས་ཟླ་བ་དྲུག་ནས་འཆི་བར་གསུངས༔ ཟླ་བ་གཅིག་ཏུ་གོ་ལོག་རྒྱུ་བ་ན༔ རྐྱེན་ངན་དྲག་པོ་ལ་སོགས་འོངས་བར་བཤད༔ ཟླ་ཕྱེད་ལྡོག་ན་ན་ཚ་དྲག་པོ་འོང་༔ ཞག་འགའ་ལོག་ན་ཁ་སྨྲ་ལ་སོགས་འོང་༔ ཞག་བཅུའི་བར་དུ་འཕོ་བར་མ་ཉན་ན༔ གང་ཞིག་འཕོས་མ་ཐག་ཏུ་འཆི་བར་འགྱུར༔ སྣ་བུག་གཉིས་ཀའམ་ཁ་དང་གསུམ་ཀ་ནས༔ དུས་གཅིག་རྒྱུ་ན་ཉི་མ་ཕྱེད་ནས་འཆི༔ སྣ་ཡི་རྒྱུ་བ་ཆད་ནས་ཁ་ནས་སུ༔ རྒྱུ་ན་དེ་མ་ཐག་ཏུ་འཆི་བར་བཤད༔ གཉིས་པ་རྨི་ལམ་འཆི་ལྟས་བརྟག་པ་ནི༔ སྲོད་དང་གུང་ལ་རྨི་ལམ་ངེས་པ་མེད༔ ཐོ་རངས་དུས་ནས་ནམ་ལངས་བར་དག་ཏུ༔ བྱི་ལ་དང་ནི་སྤྲེལ་དཀར་ངོ་དམར་ཞོན༔ ཤར་གྱི་ཕྱོགས་སུ་ཡང་ཡང་ཕྱིན་རྨིས་ན༔ རྒྱལ་པོས་སྲོག་གཅོད་འཆི་བའི་ལྟས་སུ་བཤད༔ སྟག་དང་ཝ་མོ་རོ་ལ་ཞོན་པ་དང་༔ མ་ཧེ་ཕག་དང་རྔ་མོང་ཞོན་པ་དང་༔ བོང་བུའི་སྟེང་ཞོན་ལྷོ་ཕྱོགས་ཡང་ནས་ཡང་༔ ཕྱིན་རྨིས་གཤིན་རྗེའི་ལག་ཚུད་འཆི་བའི་རྟགས༔ གཞན་ཡང་ཟས་སུ་མི་གཙང་ཟ་བ་དང་༔ གོས་སུ་རེ་ནག་གོན་ནས་ཐུར་དུ་བབ༔ གཟེབ་དང་རྒྱ་ཡིས་དམ་དུ་དཀྲིས་པ་དང་༔ ཡན་ལག་ལྕགས་སྒྲོག་དག་གིས་བསྡམས་པ་དང་༔ ནག་མོའི་གཟུགས་དང་དུད་འགྲོའི་གཟུགས་རྣམས་ལ༔ ཡང་ཡང་ཆགས་པ་སྤྱོད་རྨིས་འཆི་བའི་ལྟས༔ བུད་མེད་ནག་མོར་རབ་ཏུ་ཁྲོས་པ་ཡིས༔ ལྟོ་བ་བཀྲལ་ནས་ནང་རོལ་བཏོན་པ་དང་༔ མི་ནག་ལྕགས་ཀྱི་བེར་ཀ་ཅན་འོང་ནས༔ རང་གི་དྲུང་དུ་འོང་ནས་འདོང་ཟེར་ཞིང་༔ སྐེ་ནས་ཐག་པ་ནག་པོས་ཁྲིད་པ་དང་༔ མཐའ་མ་འོབ་དང་རྭ་བས་བསྐོར་བ་ཡི༔ མཁར་དམར་རིང་པོའི་ནང་དུ་འདུག་པ་དང་༔ རང་ཉིད་གསལ་ཤིང་རྩེ་ལ་འདུག་པ་དང་༔ གཅེར་བུར་ཐང་ཤིང་རྩེ་ལ་འདུག་པ་དང་༔ གཅེར་བུར་ཁང་སྟོང་ནང་དུ་འདུག་པ་དང་༔ རང་གི་མགོ་བཅད་གཞན་གྱིས་ཁྱེར་བ་དང་༔ འཁོར་དུ་བྱ་རོག་ཡི་དྭགས་སྨྲེ་ཅན་བསྐོར༔ བྲོ་བས་ཁྲིད་དང་བག་མར་ཕྱིན་པ་དང་༔ གཅེར་བུ་སྐྲ་དང་ཁ་སྤུ་བྲེག་པ་དང་༔ རྟག་ཏུ་གཤིན་པོའི་གྲོགས་དང་འགྲོགས་པ་དང་༔ གཤིན་པོ་མང་པོས་རང་ཉིད་དྲུད་པ་དང་༔ ཆུར་མཆོང་འདམ་བྱིང་ཉ་ཡིས་མིད་པ་དང་༔ མངལ་གྱི་ཕུགས་སུ་ཕྱིན་ནས་ཉལ་བ་དང་༔ འཐབ་འཁྲུགས་རང་ཕམ་ཕ་རོལ་རྒྱལ་བ་དང་༔ གོས་དམར་ཕྲེང་བ་དམར་པོས་བརྒྱན་པ་དང་༔ མེ་ཏོག་དམར་པོ་ཡང་ཡང་ཐུ་བ་དང་༔ རྒྱ་སྐགས་དམར་པོའི་རི་ལ་འཛེགས་པ་དང་༔ མགོ་ལ་དར་ཕོན་དམར་པོས་བསྟུམ་པ་དང་༔ སྤྱི་བོར་ལྕུགས་མ་སྐྱེས་ཤིང་བྱ་ཚང་བཅས༔ དུར་ཁྲོད་འཇིགས་རུང་ཡང་ཡང་ཉལ་བ་དང་༔ རང་ཉིད་རྒས་ནས་མི་ཁྱག་ཁྲེས་པོ་ཁུར༔ མུན་རུབ་ཉི་ཟླ་ཐང་ལ་ལྷུང་བ་དང༔ མགོ་མཇུག་ལོག་ཅིང་དོང་དུ་ལྷུང་བ་དང་༔ སྲིན་པོའི་ཚོགས་དང་ལྷན་ཅིག་གར་བྱེད་དང་༔ རྒྱུས་མེད་ས་ཕྱོགས་ཐག་རིང་རྒྱལ་ཁམས་སུ༔ ཕྱིར་མི་ལྡོག་པའི་བསམ་པས་འགྲོ་བ་དང་༔ དེ་ལ་སོགས་པ་རྨི་ལམ་མི་བཟད་པ༔ ནད་མེད་མ་ངེས་རིམ་གྲོས་ཐར་འགྱུར་ཏེ༔ རྒྱུན་དུ་རྨིས་ན་ལོ་རེའི་ནང་དུ་འཆི༔ ཉི་མ་ཟླ་བ་གཟས་ཟིན་ཐང་ལ་ལྷུང༔ ཡང་ཡང་ནུབ་རྨིས་ཕ་མ་སློབ་དཔོན་འཆི༔ ནད་པ་ཡིན་ཡང་ངེས་པར་འཆི་བར་བཤད༔ དེ་ནི་ནང་གི་འཆི་ལྟས་ཞེས་བྱ་སྟེ༔ གོང་མ་དག་ལས་བསླུ་བ་ཅུང་ཟད་དཀའ་འོ༔
གསུམ་པ་གསང་བའི་འཆི་ལྟས་བསྟན་པ་ནི༔
ཕྱི་དང་ནང་གི་འཆི་ལྟས་བྱུང་བའི་ཚེ༔ འཆི་བསླུའི་རིམ་འགྲོ ་ཡང་ཡང་བྱས་པས་བཟློག༔ གལ་ཏེ་ཕྱི་ནང་རྟགས་རྣམས་མ་བཟློག་ན༔ དེ་ནས་གསང་བའི་འཆི་ལྟས་འདི་ལྟར་བརྟག༔ དང་པོ་བྱང་ཆུབ་མཆོག་ཏུ་སེམས་བསྐྱེད་ནས༔ སྐྱབས་སུ་འགྲོ་ཞིང་གསོལ་བ་བཏབ་པའི་རྗེས༔ ཚེས་གཅིག་ནང་པར་ཐིག་ལེ་ཕབ་ལ་བརྟག༔ སྐྱེས་པའི་ཐིག་ལེ་ནག་པོར་བྱུང་བ་དང༔ བུད་མེད་ཟླ་མཚན་དཀར་པོར་བྱུང་བ་དང༔ ཟླ་བ་གཉིས་ནས་འཆི་བར་གསུངས་པ་ཡིན༔ སྐྱེས་པའི་ཐིག་ལེ་དམར་པོར་བྱུང་བ་ན༔ ཟླ་བ་དྲུག་ནས་འཆི་འམ་ཁ་སྨྲ་འོང༔ དཀར་པོ་མ་ཉམས་བྱུང་ན་བར་ཆད་མེད༔ དེ་ཉིད་དྲོད་མ་ཡལ་བར་སྣ་ཡིས་རྔུབས༔ རླུང་གང་ནས་རྒྱུ་བ་ནས༔ དེ་ནི་འཆི་བ་བསླུ་བའི་ཆོ་གའོ༔ གཞན་ཡང་ཐིག་ལེ་ཚོར་བ་མེད་པར་བབ༔ དེ་ཡི་གསེབ་ཏུ་དངུལ་ཆུ་ལྟ་བུ་ཡི༔ ཏིལ་ཙམ་ཐར་ཐོར་བྱུང་ན་འཆི་བར་གསུངས༔ བུད་མེད་ཟླ་མཚན་འབབ་འགྲོ་མི་ཆད་ཅིང༔ དེ་ཚེ་མེ་ཏོག་དམར་པོ་ཐུས་རྨིས་འཆི༔ གཞན་ཡང་ཉོན་མོངས་འཁྲིག་པ་མ་སྤྱད་ཀྱང༔ ཐིག་ལེ་རྒྱུན་དུ་འཛག་པར་གྱུར་པ་ན༔ ཟླ་བ་བཞི་ནས་འཆི་བར་གསུངས་པ་ཡིན༔ རང་གི་རྡོ་རྗེ་ནོར་བུའི་བུག་སྒོ་རུ༔ སྔར་མེད་སྨྲེ་བ་ནག་པོ་གློ་བུར་བྱུང༔ ཉོན་མོངས་འདོད་ཆགས་གཡེམ་པ་རྒྱུན་ཆད་མེད༔ ཡིད་ལ་བུད་མེད་ཁོ་ན་བསམ་བྱེད་ཅིང་༔ དབང་གསུམ་དམ་ཚིག་ཉམས་ན་འཆི་བའི་ལྟས༔ ཕྱི་མ་རྡོ་རྗེའི་དམྱལ་བར་འགྲོ་བའི་ལྟས༔ དེ་ལ་བཤགས་པ་ཚད་དུ་མ་སྐྱོལ་ན༔ དམྱལ་བའི་སྡུག་བསྔལ་རྟག་ཏུ་མྱོང་བར་འགྱུར༔ དེ་ལ་བཤགས་པ་གསང་བའི་འཆི་བསླུ་བྱ༔ འདི་ཡང་གོང་མ་གཉིས་ལས་བསླུ་བར་དཀའ༔ བཞི་བ་རང་བའི་འཆི་ལྟས་ཞེས་བྱ་བ༔ ལོ་དང་ཟླ་བའི་འཆི་ལྟས་བརྟག་པ་ནི༔ ནམ་མཁའི་ཚེ་གཟུགས་བརྟགས་པ་འདི་ལྟར་བྱ༔ འཆི་དང་མི་འཆི་བཟློག་དང་མི་བཟློག་ཡོད༔ བླ་མ་དཀོན་མཆོག་རྣམས་ལ་མཆོད་པ་ཕུལ༔ མཁའ་འགྲོ་ཆོས་སྐྱོང་རྣམས་ལ་གཏོར་མ་བཏང་༔
སྐྱབས་འགྲོ་གསོལ་འདེབས་བྱས་ནས་བརྟག་པ་ནི༔ ས་ཕྱོགས་དབེན་ཞིང་ནམ་མཁའ་མཐོང་བའི་སར༔ ཚེས་གཅིག་ཉིན་པར་སྔ་དྲོ་ཕྱི་དྲོ་དང་༔ བཅོ་ལྔའི་ནུབ་མོ་སྲོད་དང་ཐོ་རེངས་དུས༔ ནམ་མཁའ་དྭངས་ཤིང་སེར་བུ་མེད་པའི་ཚེ༔ བདེ་བའི་ས་ལ་གཅེར་བུར་བསྡད་ནས་སུ༔ གསོལ་བ་དྲག་ཏུ་བཏབ་རྗེས་སྔགས་འདི་བཟླས༔ ཨོ་ཨཱཿ་ཡུ་ཥེ་ས་ར་ཧ་ཀ་ར་རེ་ཤྭ་རེ་ཧཱུྃ་ཕཊ༔ བརྒྱ་ཕྲག་གཅིག་བསྡུས་དེ་ནས་གཅེར་བུར་ལངས༔ ཕྱོགས་ཀྱི་ལྷ་ལ་ཕྱག་ཀྱང་བདུན་འཚལ་ནས༔ དེ་ནས་ཡན་ལག་བཞི་པོ་ཤད་ཀྱིས་བརྐྱང་༔ ལག་ཏུ་ཕྲེང་བའམ་ཕྱག་མཚན་གཅིག་ཁྱེར་ལ༔ གྲིབ་མའི་སྙིང་གར་ཡི་གེ་ཨཱཿགཅིག་བྲི༔ སྙིང་གའི་ཨཱཿལ་མིག་གཉིས་མི་བཙུམ་པར༔ འབྲུ་ཚུགས་ལྟ་ཞིང་རིག་པ་དེ་ལ་གཏད༔ མིག་གཉིས་སྦྲིད་ཆིལ་བྱུང་ན་ནམ་མཁའི་དཀྱིལ༔ སྤྲིན་མེད་ནམ་མཁའི་དཀྱིལ་དུ་བལྟས་པའི་ཚེ༔ རང་གི་གཟུགས་ནི་ནམ་མཁའི་མཐོངས་སུ་འོང་༔ དེ་ཉིད་མགོ་ལུས་ཉམས་ཆག་མེད་པ་རུ༔ སྤྱི་བོར་འདུག་ན་བར་ཆད་མེད་པ་རུ༔ མི་འཆི་བཟང་བའི་ལྟས་སུ་ཤེས་པར་བྱ༔ གལ་ཏེ་ནམ་མཁར་གཟུགས་དེ་མ་མཐོང་ན༔ སྤོགས་པའི་ཆོ་ག་རྡོ་རྗེ་སྐྱིལ་ཀྲུང་བྱ༔ ལག་པ་མཉམ་བཞག་བྱས་ལ་གོང་ལྟར་བལྟ༔ དེ་ལྟའང་མ་ཤར་བ་ནི་སྐྱོན་མེད་དེ༔ ནམ་མཁའ་སྤྲིན་ནམ་སེར་བུས་ཆོད་པ་ཡིན༔ ཕྱིས་སུ་ནམ་མཁའ་དྭངས་པའི་དུས་སུ་བལྟ༔ དེ་ལ་ལྷག་ཆད་དབྱིབས་དང་ཁ་དོག་གསུམ༔ དང་པོ་ལྷག་ཆད་འདི་ལྟར་བརྟག་པར་བྱ༔ དེ་ལ་ལོ་ཡི་ལྷག་ཆད་ངོས་བཟུང་ནི༔ ལག་པའི་ཕྱག་མཚན་མེད་པར་གྱུར་པ་ནི༔ བརྟེན་པའི་ལྷ་དང་བྲལ་བ་ཞེས་བྱ་སྟེ༔ ལོ་བདུན་དག་ནས་ཚེ་ཡི་དུས་བྱེད་དོ༔ ལག་གཡས་མེད་ན་ལོ་ལྔའི་དུས་སུ་འཆི༔ ལག་གཡོན་མེད་ན་ལོ་གསུམ་ལོན་ནས་འཆི༔ རྐང་བ་གཡས་པའི་པུས་མོ་མན་ཆད་དུ༔ མེད་ན་ལོ་གཉིས་དག་ནས་འཆི་བར་འགྱུར༔ རྐང་བ་གཡོན་མེད་ལོ་གཅིག་དུས་ནས་འཆི༔
གཉིས་པ་ཟླ་བའི་ལྷག་ཆད་ངོས་བཟུང་ནི༔
མགོ་ཡི་གཡས་མེད་ཟླ་བ་དགུ་ནས་འཆི༔ མགོ་ཡི་གཡོན་མེད་ཟླ་བ་བདུན་ནས་འཆི༔ སྐེ་ཡན་མེད་ན་ཟླ་བ་ལྔ་ནས་འཆི༔ སྐེ་དང་བཅས་པ་མེད་ན་ཟླ་བ་གསུམ༔ ཁོག་སྟོད་མེད་ན་ཟླ་བ་གཉིས་ནས་འཆི༔ ཁོག་སྨད་མེད་ན་ཟླ་བ་གཅིག་ནས་འཆི༔
གསུམ་པ་ཞག་གྲངས་ལྷག་ཆད་ངོས་བཟུང་ནི༔
ལུས་ཀྱིས་གཡས་མེད་ཞག་ནི་ཉེར་དགུར་འཆི༔ གཡོན་ངོས་མེད་ན་ཉེར་གཅིག་དུས་ནས་འཆིའོ༔ གཉིས་པ་དབྱིབས་ལ་བརྟག་པ་འདི་ལྟར་རོ༔ གྲུ་བཞིར་འདུག་ན་ཟླ་བ་ལྔ་ནས་འཆི༔ ཟླུམ་པོར་འདུག་ན་ཟླ་བ་བཞི་ནས་འཆི༔ ཟླ་གམ་འདུག་ན་ཟླ་བ་གསུམ་ནས་འཆི༔ འཇོང་མོར་འདུག་ན་ཟླ་བ་གཉིས་ནས་འཆི༔ དེ་རྣམས་བསླུས་པས་འཆི་བ་བཟློག་པར་ནུས༔ གྲུ་གསུམ་འདུག་ན་ཟླ་བ་གཅིག་ནས་འཆི༔ རོ་ནི་བཟླུམ་འདྲ་ཟླ་བ་ཕྱེད་ནས་འཆི༔ སྤྱི་གཙུག་འདུག་ན་ཞག་ནི་བཅུ་ནས་འཆི༔ དེ་གསུམ་མི་བཟློག་འཆི་བར་གདོན་མི་ཟ༔ གསུམ་པ་ཁ་དོག་བརྟག་པ་འདི་ལྟར་རོ༔ ཁ་དོག་དཀར་པོ་དབུས་ནས་ཡལ་བ་ནི༔ ཀླུ་དང་རྒྱལ་པོ་ལྷ་མི་དགའ་བའི་རྟགས༔
ཁ་དོག་ནག་པོ་གཡས་ནས་ཡལ་བ་ནི༔ བདུད་དང་མ་མོས་ཟིན་ཅིང་གནོད་པའི་རྟགས༔ ཁ་དོག་དམར་པོ་གཡོན་ནས་ཡལ་བ་ནི༔ བཙན་དང་རང་གི་འགོ་ལྷས་ཟིན་པའི་རྟགས༔ ཡང་ན་རྨ་དང་ནད་ཀྱི་ངོ་ཡིན་ནོ༔ ཁ་དོག་སེར་པོ་མགོ་ནས་ཡལ་བ་ནི༔ ཀླུ་དང་རྒྱལ་འགོང་དག་གིས་ཟིན་པའི་རྟགས༔ ཁ་དོག་སྔོན་པོ་རྐང་ནས་ཡལ་བ་ནི༔ ཀླུ་དང་མཚོ་སྨན་དག་གིས་ཟིན་པའི་རྟགས༔ ན་བུན་དང་ནི་ལང་ལིང་འདུག་པ་ནི༔ མ་མོ་དང་ནི་གཤིན་རྗེས་ཟིན་པའི་རྟགས༔ སེར་པོ་བྲང་བྲིང་འདུག་ན་ས་བདག་གོ༔
ཁྲ་བོ་ཁྱག་ཁྱུག་སྣ་ཚོགས་འདུག་པ་ནི༔ སྡེ་བརྒྱད་ཤི་འདྲེ་སྣ་ཚོགས་དག་གིས་ཟིན༔ དེ་དག་ཁ་དོག་དག་ལ་ངོས་འཛིན་ཡིན༔ དེ་ལྟར་འཆི་ལྟས་གང་རུང་བྱུང་བའི་ཚེ༔ འཆི་བ་བསླུ་བའི་ཆོ་ག་དག་ལ་འབད༔ ཡང་ན་སྔར་བཞིན་བལྟས་པར་གྱུར་པའི་ཚེ༔ ཡན་ལག་ཚང་བར་འགྱུར་ན་བསླུས་པ་ཡིན༔ འཆི་བསླུ་ལན་གསུམ་བྱས་ཀྱང་མ་སོས་ན༔ ཚེ་ཟད་དུས་ལ་བབ་པའི་རྟགས་ཡིན་པས༔ རབ་ཀྱི་གནས་ལུགས་ཟབ་མོ་ལྟ་བ་སྐྱོང་༔ འབྲིང་གིས་ཡི་དམ་ལྷ་ཡི་བསྐྱེད་རྫོགས་བསྒོམ༔ ཐ་མ་འདུས་བྱས་དགེ་བའི་ཚོགས་ལ་འབད༔ དེ་ནི་ནམ་མཁའི་ཚེ་གཟུགས་བརྟགས་པའོ༔
ལྔ་བ་ཉེ་བའི་འཆི་ལྟས་བརྟག་པ་ནི༔
གོང་མ་རྣམས་ནི་ནད་མེད་དུས་ཀྱི་རྟགས༔ རིང་བའི་རྟགས་ཏེ་བསླུས་པས་ཐུབ་པ་མང་༔ འདིར་ནི་སྐྱེས་བུ་ནད་ཀྱིས་ཐེབས་པ་ལ༔ འཆི་བའི་རྟགས་ནི་འདི་ལྟར་འབྱུང་བ་ཡིན༔ སོ་རྩར་དྲེགས་པ་ནག་པོ་ཆགས་གྱུར་ན༔ འབྱུང་བའི་རང་བདུད་འདུས་པ་ཞེས་བྱ་སྟེ༔ ཞག་པོ་དགུ་ནས་འཆི་བར་འགྱུར་བ་ཡིན༔ སྣ་གཞོགས་ཞོམ་ན་ལེབ་མོར་སོང་བ་ན༔ རླུང་གི་སྒོ་ནི་འགག་པ་ཞེས་བྱ་བ༔ ཞག་པོ་ལྔ་ནས་འཆི་བར་འགྱུར་བ་ཡིན༔ ཡན་ལག་བརྐྱང་བསྐུམ་ཡང་ཡང་བྱེད་གྱུར་ན༔ འབྱུང་བ་རི་ལ་སྙེགས་པ་ཞེས་བྱ་སྟེ༔ དེ་ཡང་ཞག་པོ་ལྔ་ཡི་དུས་ནས་འཆི༔ མིག་གཉིས་ཕྱེད་འཛུམ་མེད་པར་འབྲུ་ཚུགས་སུ༔ བལྟས་ན་རླུང་ཡལ་ཤོར་བ་ཞེས་བྱ་སྟེ༔ ཞག་པོ་གསུམ་གྱི་དུས་ནས་འཆི་བ་ཡིན༔ འགྲམ་པ་གཉིས་པ་ཞགས་གིས་ཞོམ་པ་ན༔ ས་ཡི་སྣ་ལ་བ་ཞེས་བྱ་བ་སྟེ༔ ཞག་པོ་བཅུ་ཡི་ཐོ་རེངས་དུས་སུ་འཆི༔ དབུགས་ནི་ཡང་ཡང་རྒོད་པར་གྱུར་པ་ན༔ དེ་ཡང་རླུང་སེམས་འདེབས་པ་ཞེས་བྱ་སྟེ༔ ཟླ་བ་དྲུག་གི་དུས་སུ་འཆི་བར་འགྱུར༔ སྣ་རྩེར་གཡས་གཡོན་ཡོ་བར་མངོན་པ་ན༔ སྣ་ཡི་མན་སི་ཀ་ནི་ཆད་ཅེས་བྱ༔ དེ་ཡང་ཞག་པོ་བདུན་ནས་འཆི་བར་འགྱུར༔མིག་ནས་མཆི་མ་མི་ཐུབ་འཛག་གྱུར་ན༔ བར་ཆད་པ་ཞེས་ཞག་པོ་ལྔ་ནས་འཆི༔ འགྲམ་པ་གཡོན་པ་གཤོང་གིས་སོང་གྱུར་ན༔ བར་ཤ་ཆད་པ་ཞེས་བྱ་ཞག་གཅིག་གོ༔
སྟེང་འོག་སོ་ནི་འཐབ་པར་གྱུར་པ་ནི༔ འབྱུང་བའི་ལམ་ནི་ཆད་པ་ཞེས་བྱ་སྟེ༔ ཞག་པོ་གསུམ་གྱི་ཉི་མ་ཕྱེད་ནས་འགུམ༔ ལྕེ་ལ་ཐིག་ལེ་ནག་པོ་བྱུང་གྱུར་ན༔ ཞག་པོ་གཉིས་ནས་འཆི་བར་ངེས་པའོ༔ རྣ་བ་ལེབ་མོ་མ་གོལ་འབྱར་བ་ན༔ རྣ་བའི་ཐེམ་ཆད་པ་ཞེས་བྱ་བ་སྟེ༔ དེ་ནི་ཉི་མ་ཕྱེད་ནས་འགུམ་པར་འགྱུར༔ བྲང་གི་ལྷེབའུ་སྣ་ཞོམ་པར་གྱུར་པ་ན༔ འབྱུང་བ་ཆུ་ཡི་རྐང་ཆད་ཅེས་བྱ་སྟེ༔ དེ་ཡང་ཟླ་བ་ཕྱེད་ནས་འཆི་བར་འགྱུར༔ལང་འདུག་བྱ་བ་ཡུན་རིང་ལག་པ་གཡོབ༔ དེ་ནི་མྱུར་དུ་འཆི་བར་ཤེས་པར་བྱ༔ གཞན་ཡང་འཆི་ལྟས་བརྟག་པ་འདི་ལྟར་བྱ༔ ཉིན་ཕྱེད་དུས་སུ་ལྷོ་ཕྱོགས་ཁ་བལྟས་ཏེ༔ གྲུ་མོ་པུས་མོའི་སྟེང་དུ་བཞག་ནས་སུ༔ ལག་པ་གྱེན་དུ་བསླངས་ཏེ་སྨིན་ཕྲག་ཏུ༔ བཟུང་ནས་མིག་གཉིས་དེ་ལ་བལྟས་པ་ཡིས༔ ཤིན་ཏུ་ཕྲ་བར་འོང་སྟེ་དེ་ཆད་ནས༔ བར་སྣང་གནམ་སའི་འབྲེལ་ཐག་ཆོད་ཅེས་བྱ༔ དེ་ཉིད་ཞག་གྲངས་བཅུ་དགུའི་དུས་སུ་འཆི༔ ཤར་ཕྱོགས་ལྗང་ངམ་ལྡིང་ཀ་ཡོད་པ་ཡི༔ ནུབ་ངོས་གྱང་རྩིབ་ལོག་ལ་ལངས་ལ་བལྟ༔ གྲིབ་མ་ཟང་ཐལ་གཉིས་བརྩེགས་འོང་བ་སྟེ༔ དེ་ཡི་སྟེང་མ་མེད་པར་གྱུར་པ་ན༔ རི་རབ་ལོག་ལ་སེང་གེ་དཀར་མོ་ལ༔ ཞོན་པའི་མི་ཉིད་བབས་པ་ཞེས་བྱ་སྟེ༔ བཅུ་དྲུག་ཞག་གི་ཉི་མ་ཕྱེད་ནས་འཆི༔ ཉོན་མོངས་འཁྲིག་པ་མ་སྤྱད་ཆང་མ་འཐུང་༔སྨྲ་བ་མང་པོ་མ་བྱས་ནངས་པར་དེ༔ ཉི་མ་རྩེ་ཤར་ཁམ་ཕོར་ནང་དུ་ནི༔ རང་གི་དྲི་ཆུ་བཏང་སྟེ་བལྟས་པ་ནི༔ རླངས་པ་སྔོ་དམར་འོང་སྟེ་དེ་མེད་ན༔ རྒྱ་མཚོའི་སྦྲིས་མ་ཡལ་བ་ཞེས་བྱ་སྟེ༔ ཞག་པོ་དགུ་ནས་ངེས་པར་འཆི་བར་འགྱུར༔ ནག་པོ་ཧྲལ་ཧྲོལ་འདུག་ན་ཞག་གཅིག་གོ༔ དམར་པོ་ཐིག་ལེ་ཅན་འདུག་དགུ་ནས་འཆི༔ ཉི་མ་རྩེ་ཤར་དུས་སུ་དྲི་ཆེན་དོར༔ དེ་ཡི་རླངས་པ་མེད་པར་གྱུར་པ་ན༔ ས་ཡི་གྲོང་ཁྱེར་དག་ཏུ་དགེ་སྦྱོང་གི༔ དུ་བ་ཆད་པ་ཞེས་བྱ་ཞག་དགུར་འཆི༔ མིག་གཉིས་བཙིར་བས་འོད་ཀོར་མེད་གྱུར་ན༔ རི་རབ་རྩེ་ལ་མི་འགྱུར་ཉི་མ་ནུབ༔ ཅེས་བྱ་ཞག་པོ་གསུམ་མམ་བདུན་ནས་འཆི༔ རྣ་བ་གཡས་གཡོན་འཛུབ་མོས་བཀག་པ་ཡི༔ འུར་སྒྲ་འོང་ཏེ་དེ་ཉིད་མེད་གྱུར་ན༔ རི་རབ་རི་ཡི་ཁོང་སེང་ནང་ནས་སུ༔ མཁའ་འགྲོ་མ་ཡི་རང་སྒྲ་ཆག་ཅེས་བྱ༔ ཞག་པོ་བདུན་ནམ་བཅུ་གསུམ་དག་ནས་འཆི༔ ནངས་པར་ཉི་མ་དྲོས་པའི་དུས་ཀྱི་ཚེ༔ ཉི་མ་དག་ལ་རྒྱབ་གཏད་གྲིབ་མ་ལ༔ སྤྱི་བོར་རླངས་པ་མེད་པར་གྱུར་པ་ན༔ རི་རབ་རྩེ་ལ་དཔག་བསམ་ལྗོན་ཤིང་ཆགས༔ ཅེས་བྱ་ཞག་ནི་ལྔ་ནས་འཆི་བར་འགྱུར༔ ལྟག་པའི་བདུད་སྒོ་དག་ནས་སྐྲ་ཚུམ་གཅིག༔ གཞན་དང་མི་འདྲ་གྱེན་དུ་ལོག་པ་ན༔
དཔག་བསམ་ཤིང་ལ་འཆི་བདག་ནག་པོ་ནི༔ ཡ་བ་རྐང་གཅིག་དགྲ་རུ་ལངས་ཞེས་བྱ༔ དེ་ཉིད་ཞག་ནི་བདུན་ནས་འཆི་བར་འགྱུར༔ འཆི་རྟགས་དེ་རྣམས་གང་དང་གང་བྱུང་ཡང་༔ ངེས་པར་དུས་བཏབ་པ་དང་འདྲ་བའི་ཕྱིར༔ འཆི་བསླུའི་ཆོ་ག་ལེགས་པར་གསུམ་གསུམ་བྱ༔ དེ་ལྟར་བྱས་ན་དུས་མིན་འཆི་བ་བཟློག ༔ ལག་ལེན་འཆི་བསླུ་འཇིགས་པ་རང་གྲོལ་ལྟར༔ འབད་པ་བསྐྱེད་དེ་རབ་ཏུ་བརྩོན་པར་བྱ༔ འཆི་བསླུ་ལན་གསུམ་བྱས་ཀྱང་མ་བསླུས་ན༔ ཚེ་ཚད་དུས་ལ་སླེབ་པར་འཕོ་བར་བྱ༔
དྲུག་པ་འཆི་ལྟས་ཐོར་བུ་བསྟན་པ་ནི༔
ལུས་ལ་ན་ཚ་ཡོད་མེད་དམ་ཡོད་ཀྱང་རུང་༔ མིག་གིས་སྣ་ཡི་རྩེ་མོ་མ་མཐོང་ན༔ དེ་ཡང་ཟླ་བ་ལྔ་ནས་འཆི་བར་འགྱུར༔ རང་གི་ལྕེ་ཡི་རྩེ་མོ་མ་མཐོང་ན༔ ན་ཚ་མེད་ཀྱང་ཉིན་ཞག་གསུམ་ནས་འཆི༔ མེ་ལོང་གཡའ་དག་ངོས་ལ་བལྟས་པའི་ཚེཿ མིག་གཡོན་མ་མཐོང་ཟླ་བ་བདུན་ནས་འཆིཿ རང་གི་ལག་མཐིལ་ཧས་བཏབ་དྲོ་འུར་འོང་༔ ཕུས་བཏབ་གྲང་སོང་འོང་སྟེ་གོ་ལོག་ན༔ ཞག་པོ་བཅུ་ནས་འཆི་བ་ཤེས་པར་བྱ༔ རང་གི་བྱད་ནི་ཆུ་ཟངས་ནང་བལྟས་པས༔ བྱད་གཟུགས་ལ་སོགས་མེད་ན་འཆི་བའི་ལྟས༔ ཁྲུས་བྱས་སྙིང་ཁར་ཆུ་མ་ཆགས་པའམ༔ ཡང་ན་སྙིང་གར་ཆུ་མ་སྐམ་ན་འཆི༔ སེ་གོལ་བརྡབ་པའི་སྒྲ་མེད་འཆི་བར་གསུངས༔ རྐང་པའི་ལོང་བུ་ཕྱི་ལ་དོན་གྱུར་ན༔ དེ་ཉིད་ཟླ་བ་གཅིག་ནས་འཆི་བར་འགྱུར༔ ས་འབོལ་སྟེང་དུ་རྐང་རྗེས་མེད་ན་འཆི༔ བཅུད་ལྡན་ཟས་ཟོས་ལུས་ཤེད་ཇེ་ཆུང་འགྱུར༔ ལུས་ཀྱི་གྲིབ་མ་འགྱུར་ན་འཆི་བར་གསུངས༔ ཤིག་སྲོ་འདུ་འམ་ཡང་ན་སོང་གྱུར་འཆི༔ ཞི་དུལ་ཁྲོ་ཚིག་སྔར་བས་གོ་ལོག་ཅིང་༔ སྔར་སྤྱོད་སྐྱོན་ཡོན་རྣམ་པ་འགྱུར་བ་ན༔ དེ་ཡང་མི་དེ་འཆི་བའི་ལྟས་ཡིན་ནོ༔ ཆུའམ་མེ་ལོང་གྲིབ་མའི་གཟུགས་བརྙན་ལ༔ མགོ་ཆད་ཡན་ལག་མེད་ན་འཆི་བའི་ལྟས༔ མཇེ་ནུབ་རླིག་པ་འཕྱངས་ཤིང་གོ་ལོག་ཅིང་༔ གློ་ལུ་སྦྲིད་པ་སྔོན་མེད་སྒྲ་བྱུང་དང་༔ མར་མེ་ཤི་བའི་དྲི་མ་ཚོར་བ་དང་༔ དེ་རྣམས་ངེས་པར་འཆི་བའི་ལྟས་སུ་བཤད༔ དེ་ལ་སོགས་དང་གཞན་ཡང་འདི་ལྟར་འབྱུང་༔ རྒྱུན་དུ་ཤེས་པ་ཉོབ་ཅིང་འཐིབས་པ་དང་༔ བཟའ་བཏུང་དང་ཁར་སྔར་ཡོད་ཕྱིས་མེད་ཅིང་༔ དགེ་སྦྱོར་བྱེད་ཁ་འཚེར་ཞིང་མི་ནུས་དང་༔ ས་གཅིག་སྡོད་པར་མི་ཚུགས་འགྲོ་སྙིང་འདོད༔ མལ་ས་མི་བདེ་གཉིད་མི་ཁུགས་པ་དང་༔ ཡེང་ཡེང་སེང་སེང་ཕྱད་ཕྱོད་བྱེད་པ་དང་༔ སྔོན་གྱི་ཉེ་དུ་དྲན་ཅིང་འཕྲད་འདོད་དང་༔ ཤི་བར་མོས་ཤིང་ལྕེབ་སྙིང་འདོད་པ་དང་༔ གཅིག་པུར་གྲོགས་མེད་འཁྱམས་ཤིང་འགྲོ་སྙིང་འདོད༔ སྒྱིད་ལུགས་སེམས་ཞུམ་སྔར་གྱི་གཤིས་ལས་འགྱུར༔ ལུས་ངན་ནད་སྣ་མང་པོ་འདུ་བ་དང་༔ རྨི་ལམ་འཁྲུགས་ཤིང་ཡང་ཡང་ངན་པ་དང་༔ སེམས་ལ་བྲེད་སྔངས་དྲག་པོ་བྱུང་བ་དང་༔ ཉོན་མོངས་དུག་ལྔ་རྒྱས་ཤིང་བག་མེད་སྤྱོད༔ གདམས་པ་མི་གསལ་དད་ལོག་སྐྱེས་པ་དང་༔ བྱང་སེམས་མི་བརྟན་རྒྱུན་དུ་འཛག་པ་དང་༔ དེ་ལ་སོགས་རྣམས་འཆི་ལ་ཉེ་བའི་རྟགས༔ རིག་པས་བརྟག་ཅིང་སྤྱད་ལ་འཕོ་བར་བྱ༔
ཤིན་ཏུ་ཉེ་བའི་འཆི་ལྟས་བསྟན་པ་ནི༔ དབང་པོ་ལྔ་ནི་རིམ་བཞིན་ཐིམ་པ་སྟེ༔ དང་པོ་ཕྱི་ལྟས་ཟས་སྐོམ་མི་འཛུག་སྐྱུགས༔ དྲོད་ཆུང་མཇིང་པས་མགོ་བོ་མི་ཐེག་ཅིང་༔ མགོ་བོ་ཐུར་དུ་ལྷུང་སྙམ་བྱེད་པའོ༔ དེ་ནས་འབྱུང་བ་ལྔ་པོ་ཐིམ་པའི་ཚུལ༔ ནང་གི་ས་ནི་ཤ་དང་རུས་པ་དང་༔ དེ་ནི་ཕྱི་ཡི་ས་ལ་ཐིམ་པའི་རྟགས༔ ལུས་ལྡིང་བགས་བཞི་ས་ལ་ལྷུང་ནས་སུ༔ ནང་རྟགས་ས་གསེབ་བྱིང་ཞིང་ནུབ་སྙམ་བྱེད༔ ས་ནུས་ཆུ་ལ་ཐིམ་པས་གཟུགས་མི་ཐུབ༔ ལུས་སྟོབས་ཤོར་ཞིང་ཤེས་པ་རྨུགས་པར་འགྱུར༔ ནང་གི་ཆུ་ནི་ཁྲག་དང་ཆུ་སེར་སྟེ༔ དེ་ནི་ཕྱི་ཡི་ཆུ་ལ་ཐིམ་པའི་རྟགས༔ ཁ་ཆུ་སྣ་ཆུ་འཛག་ཅིང་གྲེ་ལྕེ་སྐམ༔ ཆུ་ནུས་མེ་ལ་ཐིམ་པས་ལུས་དྲོད་འཆོར༔ ཤེས་པ་རེས་གསལ་རེས་མི་གསལ་བ་འོང་༔ ནང་གི་མེ་ནི་དྲོད་ཡིན་ཕྱི་ལ་ཐིམ༔ མིག་གཉིས་གྱེན་ལོག་མི་ངོ་མི་ཤེས་སོ༔ མེ་ནུས་རླུང་ལ་ཐིམ་པས་དྲོད་རྣམས་སྡུད༔ ནང་རླུང་དབུགས་ཡིན་ཕྱི་རླུང་ཐིམ་པའི་རྟགས༔ དབུགས་ནི་ངར་ངར་ཡན་ལག་གཡབ་པར་བྱེད༔ ནང་རྟགས་ཤེས་པ་འཚུབས་པ་ལ་སོགས་འབྱུང་༔ སྨིག་རྒྱུ་ལྟ་བུ་མེར་མེར་ཁྱུག་ཁྱུག་འོང་༔ ཤིག་སྲོ་ཐམས་ཅད་ཕྱིར་ལ་བྲོས་པར་འགྱུར༔ མ་ལས་ཐོབ་པའི་རཀྟ་གྱེན་དུ་འགྲོ༔ དམར་ལམ་ཞེས་པ་སྣང་བ་དམར་སྐེམ་འོང་༔ དེ་ཚེ་སྣང་བ་མཆེད་པ་ལ་ཐིམ་པས༔ འདོད་ཆགས་ལས་གྱུར་རྟོག་པ་བཞི་བཅུ་འགགས༔ ཕ་ལས་ཐོབ་པའི་བྱང་སེམས་ཐུར་དུ་ལྷུང་༔ དཀར་ལམ་ཞེས་པ་སྣང་བ་དཀར་ལམ་འོང་༔ ཞེ་སྡང་ལས་གྱུར་རྟོག་པ་སོ་གསུམ་འགགས༔ དབུགས་ཀྱང་ཕྱི་རུ་ཇེ་རིང་ཇེ་རིང་ལ༔ ལུས་ཀྱི་ཁྲག་ཀུན་སྲོག་རྩའི་ནང་འདུས་ནས༔ སྙིང་གི་དཀྱིལ་དུ་ཁྲག་ཐིག་གཅིག་བརྒྱབ་པས༔ ནག་ལམ་ཞེས་བྱ་སྔངས་ཡེད་ནག་ཐིམ་ཡང་༔ མུན་པར་གཡང་ལྷུང་ལྟ་བུ་འབྱུང་བར་འགྱུར༔ དེ་ཚེ་མཆེད་པ་ཉེར་ཐོབ་ལ་ཐིམ་པས༔ གཏི་མུག་ལས་གྱུར་རྟོག་པ་བདུན་འགགས་སོ༔ ཁ་གདོང་མིག་གཉིས་གྱེན་ལོག་སྐྱ་ལོག་འོང་༔ ཕྱི་ཡི་སྣང་བ་ཉི་མ་ནུབ་པ་ལྟར༔ དབང་པོ་དྲན་བྱེད་མཐོང་སྣང་འགགས་ནུས་སུ༔ སྣང་བ་ཐམས་ཅད་ནག་འུབ་འདུས་པར་འགྱུར༔ དེ་ཚེ་དབུགས་ནི་ཁྲུ་གང་ཙམ་དུ་ཚད༔ ནང་གི་སྣང་བ་མུན་སྲོས་ལྟ་བུ་འབྱུང་༔ དེ་ནས་སྙིང་དུ་ཁྲག་ཐིགས་གཉིས་བརྒྱབ་པས༔ མགོ་འགུགས་དབུགས་ནི་མདའ་གང་ཙམ་དུ་ཆེ༔ དེ་ནས་སྙིང་དུ་ཁྲག་ཐིག་གསུམ་བརྒྱབ་པས༔ ཨིག་འབྱིན་དབུགས་ནི་འདོམ་གང་ཙམ་དུ་ཆད༔ ནག་ལམ་དྲན་མེད་ཕྱི་དབུགས་ཆད་པ་དང་༔ བྱང་སེམས་དཀར་དམར་སྙིང་གར་འཕྲད་པའི་ཚེ༔ བདེ་བའི་ངང་དུ་ཤེས་པ་བརྒྱལ་ལོག་གིས༔ རྣམ་པར་ཤེས་པ་འོད་གསལ་ལ་ཐིམ་པས༔ ལྷན་ཅིག་སྐྱེས་པའི་དགའ་བ་ཉམས་སུ་མྱོང་༔ རིག་པ་སྙིང་དཀྱིལ་ཆོས་ཉིད་མ་བུ་ཐིམ༔ ནང་དབུགས་ཆད་དེ་རླུང་སེམས་དབུ་མར་གནས༔ གཞི་ཡི་འོད་གསལ་སེམས་ཅན་ཀུན་ལ་འཆར༔ རྟོག་པ་ལྡན་པའི་རྣལ་འབྱོར་འགའ་ཞིག་ལ༔ ལམ་གྱི་འོད་གསལ་མ་བུ་དེ་དུས་འཕྲད༔ སྐད་ཅིག་གཅིག་གིས་ཡར་གྱི་ཟང་ཐལ་དུ༔ ཆོས་སྐུ་སྐྱེ་བ་མེད་པ་མངོན་དུ་གྱུར༔ ལོངས་སྐུ་སྤྲུལ་སྐུས་འགྲོ་དོན་དཔག་མེད་མཛད༔ སྐུ་གསུམ་ལྷུན་གྱིས་གྲུབ་སྟེ་སངས་རྒྱས་སོ༔ དེ་ཕྱིར་མི་ལུས་ཐོབ་པའི་དོན་འགོ་ལ༔ ཟབ་ལམ་གདམས་པ་ཉམས་སུ་ལེན་པ་གཅེས༔ དེ་མ་རྟོགས་པའི་འགྲོ་བ་ཐམས་ཅད་ལ༔ དོན་གྱི་འོད་གསལ་ཤར་ཡང་ངོས་མི་ཟིན༔ སྐྱེ་བ་འདོར་ལེན་གྲངས་མེད་མཐའ་ཡས་ཤིང་༔ འོད་གསལ་ཤར་བ་བརྗོད་ལས་འདས་མོད་ཀྱང་༔ ལྷན་ཅིག་སྐྱེས་པའི་མ་རིག་འཐུག་པོས་བསྒྲིབས༔ འཁོར་བ་མཐའ་མེད་མུ་མཐའ་མེད་པར་འཁྱམས༔ དེ་ཕྱིར་ད་ལྟ་བཙན་ས་ཟིན་པ་གཅེས༔ དེ་ལྟར་ཕྱི་དབུགས་ཆད་ལ་ཁད་པའི་ཚེ༔ ཕྱི་མ་གར་སྐྱེ་རྟགས་ཀྱང་འདི་ལྟར་འབྱུང་༔ ལག་པ་གཡབ་ཅིང་ཁ་ནས་ཅལ་ཅོལ་འདོན༔ མཆན་འོག་གཡས་སུ་དྲོད་སྡུད་ལྷ་མིན་སྐྱེ༔ སྣ་བུག་གཡོན་དུ་སྣ་ཆུ་རླུང་འགྱུ་ཞིང་༔ མིག་གཡོན་དྲོད་འདུས་མི་ཡི་གནས་སུ་སྐྱེ༔ ཁ་ནས་དུད་འགྲོའི་སྐད་འདོན་ཆུ་ལམ་ནས༔ ཆུ་འཛག་མཚན་མར་དྲོད་འདུས་དུད་འགྲོར་སྐྱེ༔ ལུས་མདོག་སེར་ལ་བཀྲག་མེད་ཁ་ཆུ་དང་༔ ལྟོག་སྣང་འཆར་ཞིང་ས་བོན་འཛག་པ་ན༔ ཕྱི་མ་ཡི་དྭགས་གནས་སུ་སྐྱེ་བར་འགྱུར༔ རྐང་བ་གཡས་བརྡེབས་གཤང་ལྕི་ལུད་པ་དང་༔ ཞེ་སྡང་སྐྱེ་ཞིང་རྐང་མཐིལ་དྲོད་ཡལ་ན༔ མི་དེ་དམྱལ་བར་སྐྱེ་བར་གསུངས་པ་ཡིན༔ ང་རྒྱལ་སྐྱེ་ཞིང་རྣ་བར་དྲོད་འདུས་ན༔ རྣ་བར་རྣམ་ཤེས་བུད་ནས་གནོད་སྦྱིན་སྐྱེ༔ རྐྱེན་བཟང་ནད་གཅོད་ཉུང་ཞིང་དྲན་རིག་གསལ༔ བླ་མ་མཆེད་གྲོགས་འཛོམ་ཞིང་དག་སྣང་གིས༔ སྤྱི་བོར་ཆུ་སེར་ལ་སོགས་བྱུང་བ་དང་༔ སྤྱི་བོར་རྣམ་ཤེས་འཕོས་ནས་ཐར་པ་དང་༔ མཐོ་རིས་སྐྱེ་བར་གསུངས་པ་དེའི་ཕྱིར༔ འཆི་ཁའི་མཚམས་སྦྱོར་བཟང་ངན་གནད་དུ་ཆེ༔ གཞན་ཡང་སེམས་ཅན་ཚེ་ཡི་དུས་བྱས་ཚེ༔
སྐྱེ་བ་མཐོ་དམན་རྟགས་དང་མཚན་མ་ནི༔ ཞག་གྲངས་དུས་སུ་ནམ་མཁའི་འགྱུར་ལྡོག་བལྟ༔ ནམ་མཁའ་སྨུག་ནག་མུན་ནག་ཁ་རླངས་ཆགས༔ རླུང་དང་སེར་བུ་བུ་ཡུག་བྱུང་གྱུར་ན༔ མི་དེ་དམྱལ་བར་སྐྱེ་བའི་རྟགས་ཡིན་ནོ༔ ནམ་མཁའ་ན་བུན་མདངས་སེར་ཉི་ཟླ་ཤི༔ རླུང་སེར་མེད་ཅིང་ཉི་མ་མི་སྣང་དང་༔ ཆར་ཤུལ་ཡང་ན་སྲོད་ལ་ཆར་འབབས་ནི༔ མི་དེ་ཡི་དྭགས་གནས་སུ་སྐྱེ་བའི་རྟགས༔ ནམ་མཁའ་སྨུག་ཅིང་སྤྲིན་ནག་གོ་མཚམས་མེད༔ ཡང་ན་ན་བུན་གནམ་སྨུག་ཉམས་མི་དགའ༔ མི་དེ་བྱོལ་སོང་གནས་སུ་སྐྱེ་བའི་རྟགས༔ ནམ་མཁའི་སྤྲིན་ནི་ཁམ་ནག་འཇིགས་པའི་གཟུགས༔ ཤིན་ཏུ་དྲག་ཅིང་རླུང་འཁྲུགས་འགྲོ་འོང་བཅས༔ གློག་འབྲུག་སྒྲ་འབྱིན་ཉི་ཟླ་མི་སྣང་བ༔ མི་དེ་ལྷ་མིན་གནས་སུ་སྐྱེ་བའི་རྟགས༔ ནམ་མཁའ་གསལ་དང་ཉི་ཟླའི་སྣང་བ་གསལ༔ རླུང་དང་སེར་བུ་མི་སྣང་རབ་ཏུ་དངས༔ མི་དེ་ལྷ་ཡི་གནས་སུ་སྐྱེ་བའི་རྟགས༔ ནམ་མཁའ་གསལ་དང་སྤྲིན་ནི་དར་དཀར་འདྲ༔ སྲབ་ཅིང་ཉི་ཟླ་འོད་ཁྱིམ་ར་བ་ཅན༔ མི་དེ་མི་ཡི་གནས་སུ་སྐྱེ་བའི་རྟགས༔ དེ་ལྟར་རྟགས་རྣམས་གང་བྱུང་རིགས་དྲུག་གི༔ སྐྱེ་གནས་སོ་སོར་སྐྱེ་བའི་རྟགས་ཡིན་ནོ༔ ཤི་ནས་ཞག་ནི་གཉིས་གསུམ་བདུན་དུ་འབྱུང་༔ སྐུ་གདུང་འབར་བའི་རྒྱུད་ལས་དེ་ལྟར་གསུངས༔ དག་པའི་སྐྱེ་བ་སྐུ་གསུམ་ཐོབ་པ་དང་༔ མཁའ་སྤྱོད་ཐར་བ་ཐོབ་པའི་རྟགས་རྣམས་ནི༔ སྐུ་གདུང་འབར་བའི་རྒྱུད་དང་བཏགས་གྲོལ་ལས༔ གསུངས་པ་དེ་ལྟར་ཞིབ་ཏུ་བལྟ་བར་བྱ༔ འགྲོ་བ་རྣམས་ནི་ནམ་འཆི་མི་ཤེས་པས༔ དེ་ཕྱིར་འཆི་ལྟས་འདི་ལ་ཡང་ཡང་བལྟ༔ ངེས་པར་འཆི་བར་གྱུར་པའི་རྟགས་བྱུང་ན༔ ཅི་ཡོད་སྤང་དག་བྱ་ཞིང་བླ་མ་དང་༔ མཆེད་གྲོགས་འཛོམ་ན་གདམས་པ་གསལ་གདབ་ཅིང་༔ ཁྱད་པར་འཕོ་བའི་སྦྱོར་བ་བརྩོན་པར་བྱ༔ བར་དོ་ཐོས་གྲོལ་ཆོས་ལ་ཐོས་བསམ་བྱ༔ ཕྱི་ནང་གསང་གསུམ་འཆི་ལྟས་བྱུང་བའི་ཚེ༔ འཆི་བ་བསླུ་བའི་ཆོ་ག་མ་བྱས་ན༔ རང་ལུས་རྒྱལ་བ་ཞི་ཁྲོའི་ལྷ་ཚོགས་རྣམས༔ ཡལ་བར་དོར་བའི་ལྟུང་པ་ཕོག་ནས་སུ༔ དམ་ཚིག་ཉམས་ནས་དམྱལ་བར་འགྲོ་བས་ན༔ མཚམས་མེད་ལས་ཀྱང་སྡིག་པ་ཆེ་བར་གསུངས༔ ཅིས་ཀྱང་འཆི་བསླུའི་ཆོ་ག་ནན་ཏན་བྱ༔ ཕྱི་ནང་འཆི་ལྟས་རེ་རེ་ལ་སོགས་ལ༔ འཕོས་ན་ལྷ་བསད་པ་ཞེས་བྱ་བ་སྟེ༔ ལྟུང་བ་ཤིན་ཏུ་ཆེ་བས་འཕོ་མི་བྱ༔ འཆི་ལྟས་ཀུན་ཚང་བསླུས་ཀྱང་མ་བཟློག་ན༔ དེ་ནས་འཕོ་བའི་གདམས་པ་ཉམས་སུ་ལོངས༔
དུས་ལ་བབ་པའི་འཕོ་བའི་ཡོན་ཏན་ནི༔ མཚམས་མེད་བྱས་པའི་མི་ཡང་མཐོ་རིས་དང་༔ བདེ་འགྲོ་ཐར་བ་ཐོབ་པར་རྒྱུད་ལས་གསུངས༔ ཨེ་མ་ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ བར་དོ་ཐོས་གྲོལ་ཆོས་ཀྱི་ཆ་རྐྱེན་དུ༔ འཆི་ལྟས་མཚན་མ་རང་གྲོལ་འདི་བསྟན་པས༔ འདི་བཞིན་རྟོགས་ཤིག་ཕྱི་རབས་རྣལ་འབྱོར་རྣམས༔ ས་མ་ཡ༔ རྒྱ་རྒྱ་རྒྱ༔ སྐལ་ལྡན་ལས་ཅན་ཤེས་རབ་བློ་དང་ལྡན༔ དད་བརྩོན་སྙིང་རྗེ་ཅན་དང་འཕྲད་པར་ཤོག༔ འཆི་ལྟས་མཚན་མ་རང་གྲོལ་ཞེས་བྱ་བ༔ འཁོར་བ་མ་སྟོངས་བར་དུ་ཆོས་འདི་མ་རྫོགས་སོ༔ ས་མ་ཡ༔ དགེའོ། །
༄༅། །རྫོགས་པ་ཆེན་པོའི་ལོ་རྒྱུས་མདོ་བྱང་ཕོ་རི་སྨུག་ཆུང་ལསཿ འཆི་བསླུ་ཟབ་མོ་བཞུགས་སོ༔
འཆི་བ་བསླུ་བ༔ བཅོམ་ལྡན་འདས་དཔལ་གཞོན་ནུ་ཁྲོ་གཉེར་ཅན་ལ་ཕྱག་འཚལ་ལོ༔ འགྲོ་བའི་སྡུག་བསྔལ་རྣམ་པར་གྲོལ་བར་བྱ་བའི་ཕྱིར༔ འཆི་བའི་སྡུག་བསྔལ་མི་བཟད་ཤིན་ཏུ་དྲག་པོ་རྣམས༔ ཐུགས་རྗེ་ཆེན་པོས་དེ་དག་མ་ལུས་བཟུང་བའི་ཕྱིར༔ འཆི་བ་ལས་བཟློག་བཤོལ་འདེབས་རྣམ་པར་བཤད་པར་བྱ༔ འདི་དག་རྣམས་ཀྱི་སྡུག་བསྔལ་ཡང་བཅད་པར་བྱ་བའི་ཕྱིར༔ དེ་ལ་རིགས་ཀྱི་བུ་ཁ་ཅིག་ལ༔ གོང་གི་འཆི་བའི་རྟགས་དེ་དག་བྱུང་བ་ལས༔ ལོ་ནུར་དང་ཟླ་ནུར་དུ་བཟློག་པའི་མན་ངག་ལ༔ སྤྱི་དྲིལ་བཟློག་པ་དང་༔ བྱེ་བྲག་ཏུ་སོ་སོར་བཟློག་པའོ༔
སྤྱིར་བཟློག་པ་ནི༔ དེ་ཡང་བར་གཅོད་ཀྱི་གདོན་དང་འབྱུང་བ་རྣམས་ཀྱིས་ཚེའི་དུས་བྱེད་པ་ཡིན་ཏེ༔ སྐྱེས་བུ་གཅིག་གི་ལུས་འབྱུང་བ་ལྔའི་རྟེན༔ ཡན་ལག་དང་༔ དབང་པོ་ལྔ༔ དོན་སྙིང་ལྔ༔ རྩ་ཆེན་པོ་ལྔའི་རང་བཞིན་དུ་གནས་ཏེ༔ དེ་དག་གནས་གང་ཡིན་པར་རྐྱེན་གྱིས་བསླད་སྟེ༔ ཚེའི་དུས་བྱེད་པ་དང་༔ འབྱུང་བ་ནང་གི་མི་མཐུན་པ་འདྲེས་པ་ལ་འཆི་བ་དང་༔ བར་གཅོད་ཀྱི་གདོན་དྲག་པོས་ཚེའི་དུས་བྱེད་དོ༔ དེ་ཡང་དེ་དག་གི་རྟགས་སུ་རྟེན་དེ་དག་མངོན་དུ་ཉམས་པ་ལ་འཆི་བ་བརྟག་པའོ༔ དེ་ཉིད་དང་པོ་ཉམས་མ་ཐག་ཏུ་ནི༔ ཆོ་ག་དང་༔ རིམ་གྲོ་དང་༔ གཏོ་དཔྱད་ལ་སོགས་པ་རྣམས་ཀྱིས་བཟློག་པའོ༔
དེ་ཡང་ལོ་གཅིག་ལ་ཟླ་བ་བཅུ་གཉིས༔ ཟླ་བ་བཅུ་གཉིས་ལ་འབྱུང་བ་རེ་རེ་གཉིས་བཟུང་བ་ལ་དབང་ངོ་༔ ཟླ་བ་གཉིས་སྤྱི་ཁྱབ་ཏུ་གནས༔ ཟླ་བ་གཅིག་ལ་འབྱུང་བ་རེ་རེ་ཞག་ལྔ་ལྔ་དབང་༔ ཞག་ལྔ་སྤྱི་ཁྱབ་ཏུའོ༔ འབྱུང་བ་དང་གདོན་རྣམས་ཀྱི་གནས་ལ་སླེབ་ཙམ་ན་མི་བཟློག་གོ༔ དཔེར་ན་མཁར་མཐོན་པོ་ལ་མེ་ཤོར་ན༔ དང་པོ་འོག་ཁང་གི་དུས་སུ་བཟློག་སླའོ༔ རྩེ་ལ་མེ་ཤོར་ན་མེ་མི་གསོད་པ་དང་འདྲའོ༔ དེ་ལ་དང་པོ་རྟགས་དེ་དག་དང་ལྡན་པའི་སྔོན་དུ༔ རང་གི་བླ་མ་དང་མཆེད་གྲོགས་ལ་ཚོགས་བསགས་པའི་ལས་ཅི་ནུས་བྱའོ༔ དེ་ཡང་འབྱུང་བ་རྣམས་ཀྱི་འཁོར་ལོ་དང་འབྱུང་བའི་ཡི་གེས་བཟློག་གོ༔ རྒྱ་ཤོག་གམ་ཏ་ལའི་ལོ་མ་ལ་འཁོར་ལོ་རྣམས་བྲིའོ༔ རླུང་གི་འཁོར་ལོ་རྩིབས་བཞི་པ༔ མུ་ཁྱུད་དང་༔ རྩིབས་དང་༔ ལྟེ་བར་བཅས་པ་ལ་ཡྃ་ལྔ་བཀོད༔ ཐ་མའི་མུ་ཁྱུད་ལ་ཨཱ་ལི་ཀཱ་ལིའི་ཡི་གེ་རྣམས་བཀོད༔ མེའི་འཁོར་ལོ་དམར་པོ་ལ་རྩིབས་བཞི་ལ་སོགས་པ་གོང་དང་འདྲ་བ་ལ༔ ཡི་གེ་རྃ་ལྔ་བཀོད༔ མུ་ཁྱུད་ལ་ཨཱ་ལཱི་ཀ་ལཱི་གོང་དང་འདྲའོ༔ དེ་བཞིན་དུ་སའི་འཁོར་ལོ་སེར་པོ་ལ་ལྃ་ལྔ་བཀོད༔ ཆུའི་འཁོར་ལོ་དཀར་པོ་ལ་ཁྃ་ལྔ་བཀོད༔ ནམ་མཁའི་འཁོར་ལོ་མཐིང་ག་ལ་ཨེ་ལྔ་བཀོད༔ དེ་ལྟར་འཁོར་ལོ་བྲིས་ལ་དེ་དག་ལ༔ སོ་སོའི་ཁ་དོག་དང་འདྲ་བའི་འབྱུང་བའི་རང་བཞིན་གྱི་ལྷ་རེ་རེ་བསྐྱེད་ལ༔ དེ་ལ་མཆོད་པ་ལྔ་འབུལ་བ་དང་༔ སྡིག་པ་བཤགས་པ་དང་༔ རང་གི་འདོད་པའི་དོན་ལ་གསོལ་བ་གདབ་པར་བྱ་སྟེ༔ འབྱུང་བ་ལྔའི་སྔགས་སོ་སོའི་ཡི་གེ་སྐྱེས་བུའི་ལོ་གྲངས་ཙམ་རེ་བརྗོད་ལ་ལྷ་ལ་བསྟིམ་མོ༔ དེ་ནས་འཁོར་ལོ་དེ་དག་ཁམས་ཕོར་ཁ་སྦྱར་དུ་བཅུག་ལ༔ ཚོན་སྐུད་སྣ་ལྔས་རྒྱ་གྲམ་དུ་བཅིང་ལ༔ ཤིང་སྣ་ཆུ་སྣ་མེ་སྣ་ས་སྣ་དང་༔ སེམས་ཅན་རིགས་མི་མཐུན་པའི་རྟ་དང་གླང་པོ་ཆེ་མ་ཧེ་ལ་སོགས་པའི་ཁའི་རླངས་པ་ལ་བསྒྲེས་པའི་ཟན་དང་བཅས་པ་ལ་གཟུགས་ཁྲུ་གང་པ་གཅིག་བྱས་ལ༔ དབང་པོ་ལྔ་ལ་ཡིག་གེ་ལྔ་མིག་ཏུ་རྃ་སྣ་བར་ཁྃ་ལྕེ་ལ་མྃ་སྣ་ལ་ཡྃ་སྙིང་ཁར་ཨེ་བཅུག་ལ་བཞག་གོ༔
གདོན་རྣམས་ལ་བསླུ་བའི་རྫས་ནི༔ ས་དམར་པོ་ལ་བྱ་བའམ༔ ཡང་ན་ངར་ཟན་ལ་ཚོན་གྱིས་བསྒྱུར་བའི་གླུད༔ བསྒྲུབ་བྱ་རང་གི་ལོ་གྲངས་ཀྱི་སོར་ཚད་འཇལ་བ་དང་མཉམ་པའི་ཁ་དོག་བདུད་ནག་པོ་དང་༔ དམར་པོ་བཙན་དང་ཀླུ་བཙན་དང་༔ སེར་པོ་ཀླུ་གཉན་དང་ཐེའུ་རང་དང་༔ དཀར་པོ་རྒྱལ་པོ་དང་༔ལྗང་གུ་བདུད་པོ་ཡུལ་ལྷ་དང་༔ ཁྲ་བོ་ས་སྲིན་དག་ལ་བྱས་ལ༔ དེ་དག་ལ་རང་གི་དྲི་མ་དང་༔ གོས་དུམ་དང་༔ སྣབས་དང་༔ ཁ་ཆུ༔ མིག་ཆུ༔ སྐྲ་དང་༔ སེན་མོ་ལ་སོགས་པ་དང་༔ རིན་པོ་ཆེ་བརྡར་བ་དང་བསྲེས་ཏེ་གཟུགས་བྱའོ༔ བལ་ཚོན་དང་དར་སྣ་ཚོགས་ཀྱིས་བརྒྱན་པར་བྱའོ༔ ལྟས་ངན་གྱི་བྱ་སྒྲོའི་རིགས་མང་པོས་ཀྱང་བརྒྱན་པར་བྱས་ལ༔ དེ་དག་ལ་གཏོར་མ་དེའི་ཁ་དོག་དང་མཐུན་པ་རེ་རེ་དང་༔ ངར་ཟན་གྱི་ཆང་བུ་ལོ་གྲངས་དང་མཉམ་པ་རེ་རེ་བཞག་སྟེ༔ དེ་དག་ལ་སྔགས་དྲུག་ཕྱག་དྲུག་གི་བྱིན་གྱིས་བརླབས་ལ༔ ཚིག་ཏུ་ཡང་འདི་སྐད་བརྗོད་དོ༔ ཁྱེར་ཅིག་ཁྱེར་ཅིག་སྟོབས་ལྡན་རྣམས༔ སྲིད་དང་ཆགས་དང་ཞེན་པ་དང་༔ དྲན་དང་གཟུང་དང་བསམ་དང་རེག༔ གློད་དང་གྲོལ་དང་ཞི་བར་མཛོད༔ ཅེས་བརྗོད་ལ་འཁོར་ལོ་དང་བཅས་པ་ཆུ་ཆེན་པོའི་གཞུང་ལ་བསྐྱལ་ན་ལོ་གསུམ་གྱི་བར་ལ་འཆི་བ་བཟློག་པར་འགྱུར་རོ༔ རྟགས་མ་བྱུང་གི་གོང་དུ་ལོ་རེ་ལ་ལན་གསུམ་རེ་འགྲུབ་ན་མཆོག་ཏུ་ལེགས་སོ༔ བདེ་བ་ཆེན་པོ་སྐྱོབ་པའི་ལྷ༔ ཐུགས་རྗེ་ཅན་ལ་ཕྱག་འཚལ་ལོ༔
བྱེ་བྲག་ཏུ་བཟློག་ཐབས་བསྟན་པ་ནི༔ འདི་དག་ཐམས་ཅད་ལ་རང་གི་བླ་མ་ཡོད་ན་རབ༔ མེད་ན་གྲོགས་ཡིད་དང་མཐུན་པ་གཅིག་གིས༔ འབྱུང་བའི་ས་བོན་གྱི་དབང་པོ་ལྔ་ལ་དབང་བསྐུར་བར་བྱས་ལ༔ སེན་མོའི་བཀྲག་མེད་པ་ལ་ནི༔ དགེ་སློང་བདུན་ལ་ཆོས་སྟོན་བྱ༔ ཡོན་ཕུལ་ལ་གོས་སེར་པོ་གྱོན་ལ་སྡོམ་པ་ཡང་བླང་༔ ཡོད་ན་བསྐྱར་ལ་བླང་ངོ་༔ དེས་བཟློག་པ་ཡིན་ནོ༔
མིག་གི་སྤྲིས་མ་ཡལ་བ་ལ་ནི༔ ས་དཀར་པོ་ལ་སཱ་ཙྪ་རང་གི་ལོ་གྲངས་ཙམ་བཏབ་ལ༔ བསྐོར་བ་བདུན་བྱས་ལ་ཆུ་བོ་ཆེན་པོར་དོར་ལ༔ གོམ་པ་རང་གི་ལོ་གྲངས་ཙམ་ལ་ཕྱི་མིག་མི་བལྟའོ༔
ལྟག་པའི་སྐྲ་གྱེན་ལ་ལོག་པ་ནི༔ འབྲུ་ནག་པོ་ལ་ཟན་བྱས་ཏེ༔ ངར་གླུད་གྲུ་གང་པ་གཅིག་བྱས་ཏེ༔ དེའི་སྙིང་གར་ལུང་ཏང་གི་རྡོག་མ་རང་གི་ལོ་གྲངས་ཙམ་དང་༔ རང་གི་མིང་བྱང་བཅུག་ལ༔ རང་གི་སྐྲ་བྲེག་ལ་དེའི་སྐྲ་བྱ༔ རང་གི་ལུས་ལ་ཁྲག་བྱུང་སྟེ་དེའི་གདོང་ལ་བྱུག༔ གོས་དུམ་གྱི་དཀྲིས་ལ་ཁ་དོག་ནག་པོར་བྱུག༔ རང་གི་གནས་ཁང་ནས་གོམ་པ་ཉི་ཤུ་རྩ་གཅིག་གི་སར་དོང་གྲུ་གསུམ་པ་ནག་པོ་བྲུས་ལ༔ འབྱུང་བ་མེའི་སྙིང་པོ་ལོ་གྲངས་ཙམ་ཅིག་བཟླས་ལ༔ བདུད་ནག་པོ་ཁྱོད་འདི་ཁྱེར་ཅིག༔ གལ་ཆེའོ་གལ་ཆེའོ༔ ཞེས་ལན་གསུམ་བརྗོད་ལ༔ དོང་དེར་བསྐྱུར་ལ༔ དེའི་སྟེང་དུ་དྲི་ཆེན་བཏང་ལ༔ སས་བྱིབས་ལ་བཾ་བཏང་སྟེ་བྲོས་སོ༔ དེ་ནས་ཡང་བརྟགས་ཏེ༔ གོང་ལྟར་འདུག་ན་ཅིས་ཀྱང་ཕན་པ་མེད་དོ༔ གཞན་རྣམས་ལ་ལན་གཅིག་གིས་མ་བཟློག་ཀྱང་ལན་གསུམ་གྱིས་བཟློག་པར་ཐེ་ཚོམ་མེད་དོ༔
རྐང་པ་ལོང་མོའི་རྟགས་ལ་ནི༔ ཉི་མ་གྲིབ་ཆུང་ཙམ་ལ༔ ཉི་མ་ནུབ་ཏུ་ཁ་བལྟས་ལ་ལུས་གཅེར་མོར་ཕྱུང་ལ༔ འཕོངས་སུ་ཁྱིའི་མཇུག་མ་བཅུག་ལ༔ མདུན་དུ་དྲི་ཆེན་བཞག་ལ༔ ཁམ་རེ་ཟོས༔ ཁྱི་སྐད་བཏོན་པ་ལན་གསུམ་བྱའོ༔ ཡང་སྐྱེས་བུ་གཞན་གྱི་ལུས་ལ་ནད་ཀྱིས་བཏབ་པ་རྣམས་ནི༔ སོ་རྣམས་ཀྱི་རྩ་བར་དྲེག་པ་ནག་པོ་བྱུང་བ་ལ༔ སྐྱེས་བུ་དེ་ལ་རའི་པགས་པ་བསྐོན་ལ༔ ཉི་མ་ཤར་དུ་ཁ་བལྟས་ལ༔ རའི་སྐད་ལན་གསུམ་བཏོན་པར་བྱའོ༔￼༔ སྣ་ཞོམ་པ་ལ་སྣའི་རྩེ་མོར་ཨ་བསམས་ལ༔ ཨཱཿཉི་ཤུ་རྩ་གཅིག་བཟླས་ལ༔ ལུས་པོ་ཆུ་སྣ་དགུ་ནས་བཏོན་ན་ཕན་པ་ཡིན་ནོ༔
ཡན་ལག་བརྐྱངས་བསྐུམ་བྱེད་པ་ལ་ནི༔ ཡན་ལག་ལ་རྒྱ་སྐག་གི་ཁུ་བས༔ འཁོར་ལོ་རྩིབས་བཞི་པ་རེ་རེ་བྲིས་ལ༔ གཟུངས་སྔགས་མང་པོ་བཟླས་པའི་ཆུས་ལོ་གྲངས་ཙམ་གཅིག་བཀྲུས་ནས་བཏོན་ན་ཕན་པ་ཡིན་ནོ༔ མིག་འབྲུ་ཚུགས་སུ་བལྟ་ན༔ དགེ་འདུན་ལ་ཆོས་སྟོན་རྒྱ་ཆེར་བྱ༔ བྱིས་པ་རང་རང་གི་ལོ་གྲངས་ཙམ་ལ་སྟོན་མོ་བྱ༔ གོས་དམར་པོ་ཆོས་སུ་གཞུག་གོ༔འགྲམ་པ་ཤོང་གིས་སོང་ན༔ སའི་ཚ་ཚ་ལོ་གྲངས་ཙམ་བཏབ༔ ཆུའི་ལས་སུ་ཆུ་གཏོར་ལོ་གྲངས་ཙམ༔ མེའི་ལས་སུ་སྦྱིན་སྲེག་ལོ་གྲངས་ཙམ༔ རླུང་གི་ལས་སུ་བ་དན་ལོ་གྲངས་ཙམ་ཕྱར༔ ནམ་མཁའི་ཨཱཿལོ་གྲངས་ཙམ་བསྡུས་པས་བསླུ་བར་ཐེ་ཚོམ་མེད་དོ༔ དབུགས་རྒོད་པ་ལ་ནི་བུ་རམ་གྱི་འདེ་གུ་ལ་རླུང་གི་སྙིང་པོ་བཟླས་ཏེ་བྱིན་ན་བཟློག་གོ༔ སྣ་གཡས་གཡོན་དུ་ཡོ་ན༔ སྣའི་རྩེ་མོར་ཡི་གེ་ཧཱུྃ་དཀར་པོ་བསམ་མོ༔ མིག་གི་མཆི་མ་མ་ཐུབ་པར་འཛག་པ་ལ༔ མིག་ལ་ཡི་གེ་བྷྲཱུཾ་བསམ་པར་བྱའོ༔ ཡང་འགྲམ་གཡས་པ་ཤོང་གིས་སོང་བའི་ངོས་ན་ཡི་གེ་ཀྴྃ་བསམ་པར་བྱའོ༔ སོ་འཐམ་པ་ལ་ནི༔ ཡི་གེ་ཤྭཾ་བསམ་པར་བྱའོ༔
ལྕེ་ལ་ཐིག་ལེ་ནག་པོ་བྱུང་བ་ལ་ནི༔ ཡི་གེ་ཧཱུྃ་ཐུང་བསམ་པར་བྱའོ༔ ཡང་སྣ་བ་ལེབ་མོར་འབྱར་བ་ལ་ནི༔ ཡི་གེ་མྃ་བསམ་པར་བྱའོ༔ བྲང་གི་ལྷེའུ་སྣ་ཞམ་པ་ལ་ནི༔ ཡི་གེ་མུྃ་བསམ་པར་བྱའོ༔ རྩ་གཉིས་ལོག་མེད་པ་ལ་ནི༔ ཡི་གེ་ཧཱུྃ་བསམ་པར་བྱའོ༔ དེ་དག་བསམ་པའི་ཡི་གེ་དེ་དག་ལོའི་གྲངས་ཙམ་བཟླ་བར་བྱའོ༔ མཚལ་དང་དྲི་བཟང་པོས་ཀྱང་བྲི་བར་བྱའོ༔ ནམ་མཁའི་གཟུགས་བརྙན་དེ་དེའི་ལག་པའི་ཕྱག་མཚན་མེད་པ་དེ་ལ་ནི༔ རང་གི་བླ་མ་ལ་ཚོགས་བརྒྱ་རྩ་བརྒྱད་བཏང་པར་བྱའོ༔ ལག་པ་གཡས་པ་མེད་པ་ལ༔ འབྲུ་སྣ་བདུན་ལ་ངར་ཟན་ཁྲུ་གང་བ་གཅིག་བྱས་ལ༔ མགོ་སེང་ལྡེང་གི་མགོ་གདང་པར་བྱའོ༔ དེ་ལ་སེ་བྱའི་སྤུ་རང་གི་ལོ་གྲངས་ཙམ་ཞིག་བཙུག་ནས༔ ཉི་མ་བྱང་ཕྱོགས་ཀྱི་རྒྱལ་པོའི་ཕོ་བྲང་གི་ལམ་སྲང་དུ་བསྐྱལ་ལོ༔ ལག་པ་གཡོན་མེད་པ་ལ་ནི༔ སྲེ་མོའི་སླུད་བུར༔ སྟག་ནག་ཁྲའི་མཆེ་བ་དང་༔ ཁྱི་ནག་པོའི་མཆེ་བ་གཉིས་བླུག་སྟེ༔
དེའི་ཁར་རང་གི་དྲི་ཆུས་སྦྲུས་པའི་ངར་ཕྲན་བརྫངས་སྟེ༔ ཆུ་བོ་ལ་བོར་རོ༔ རྐང་པ་གཡས་པའི་པུས་མོ་མན་ཆད་མེད་ན༔ ཉི་མ་ནུབ་ཏུ་ནམ་སྲོད་ལ༔ སེང་ལྡེང་རྒྱ་ཤུག་གི་མར་མེ་ལོ་གྲངས་ཙམ་བཏང་བས་བཟློག་གོ༔ རྐང་པ་གཡོན་པ་མེད་པ་ལ་ནི༔ ས་དཀར་པོ་ལ་གླུད་གྲུ་གང་བ་བྱས་ཏེ༔ དེའི་སྙིང་གར་སྟག་པ་ནག་པོ་སོར་བཞི་པ་གཅིག་ལ༔ རང་གི་ལོ་གྲངས་ཀྱི་ཁྲམ་བཏབ་ལ་གཞུག༔ དེ་ཚེས་སྐོར་སྟོང་པར་ཐོ་རངས་ཁ་སྐྱ་རེངས་ཤར་ཙམ་ན་བསྐྱལ་ལོ༔ མགོའི་གཡས་མེད་ན༔ བཀྲ་ཤིས་པའི་ས་སྣ་དགུ་དང་༔ ཤིང་ནག་པོའི་འབྲས་བུ་རྣམས་སྦྱར་ཏེ༔ གའུ་ནག་པོ་བྱས་ཏེ༔
དེའི་ནང་དུ་རང་གི་སྐྲ་དང་གོས་དུམ་བཅུག་སྟེ༔ ལོ་བཅུ་གཉིས་ཀྱི་མིང་གླང་མའི་བྱང་བུ་ལ་བྲིས་ཏེ་བཙུགས་ལ༔ དེའི་ཁ་བཅད་པའི་སྟེང་དུ༔ ཚེར་མ་རིགས་མི་མཐུན་པར་རང་གི་ལོ་གྲངས་རྙེད་ན་རབ༔ མ་རྙེད་ན་རྙེད་ཚད་སྙིང་གར་བཅུག་ལ༔ ནམ་ཕྱེད་དུས་སུ་རང་གིས་གོས་ནག་པོ་གྱོན་ཏེ་དུར་ཁྲོད་དུ་བསྐྱལ་ལོ༔ མགོ་གཡོན་མེད་ན༔ འབྲུ་སྣ་ཉི་ཤུ་རྩ་ལྔ་ལ་ངར་ཟན་བྱས་ལ༔ དེའི་སྙིང་གར་མི་རྟ་ཁྱིའི་རུས་པ་བཅུག་ལ༔ རང་གི་གོས་རྙིང་པས་དྲིལ་ལ༔ ཚེ་བཅུ་གཅིག་སྲོད་ལ་བུད་མེད་གཞན་གཅིག་ལ་བསྐུར་ལ༔ གོམ་པ་བརྒྱ་བཅུའི་སར་དོར་དུ་བཅུག་ལ༔ དེ་རང་གི་མྱོང་ལ་ལན་གསུམ་དུ་ངུ་བའི་ཚུལ་དུ་བྱས་ཏེ་སྦས་ན་བཟློག༔ སྐེ་ཡན་ཆད་མེད་ན༔ མེ་འཚམས་སུ་ཤིང་ཚེར་མ་ཅན་གྱི་ཧྃ་ལོ་གྲངས་བྱས་ཏེ༔ རིམ་པར་བསྲེག་ཅིང་རེ་རེ་ལ་མེའི་སྙིང་པོ་ལོ་གྲངས་ཙམ་རེ་བཟླས་ཞིང་བསྲེག་པར་བྱའོ༔ སྐེ་དང་བཅས་པ་མེད་པ་ལ༔ རང་གི་ལུས་ངོ་བསྲེག་པའི་སོལ་བས་ནག་པོར་བྱུགས་ལ༔ ཤོག་གུ་སོར་བཞི་པ་གཅིག་ལ༔ རང་གི་ལོ་དང་གནམ་ལོའི་མིང་བྲིས་ལ༔ ཕྱོགས་བཞིར་འབྱུང་བ་བཞིའི་སྙིང་པོ་བྲིས་ལ༔ རང་གི་སྣ་ལ་བཏགས་ཏེ༔ ཚེས་དགུའི་ནམ་གུང་ལ་ཕྱོགས་བཞིར་རྒྱུག་ཅིང་ཁ་ནས་འོ་ཁྱོད་ཁྱེར་ཞེས་འབྲལ་མང་དུ་བརྗོད་ཅིང་དེ་ནས་ཤོག་གུ་དེ་དུར་ཁྲོད་དུ་སྦའོ༔ ཕུང་པོ་དེའི་ཁོག་སྟོད་མེད་ན༔ ཤིང་མེ་བཏང་ནས་ལོ་སྐོར་བཅུ་གཉིས་གཟུགས་བསྲེག་པའོ༔ སྨད་མེད་ན་དུར་ཁྲོད་དུ་ཕྱིན་ཏེ༔ རུས་པ་སྣ་ཚོགས་པས་དུད་པ་བཏང་བས་ཆོག་གོ༔ ལུས་སྤྱིའི་གཡས་མེད་ན་གཙུག་ཏོར་ལོ་གྲངས་ཙམ་དང་༔ ཚ་ཚ་ལོ་གྲངས་བཏབ་པོ༔ གཡོན་མེད་ན་གཟུངས་གྲངས་མེད་དུ་བཀླག་ཅིང་གོས་དམར་པོ་གོན་ནོ༔
གནམ་ས་གཉིས་ཀྱི་འབྲེལ་ཐག་ཆད་པ་ལ་ནི༔ གསུང་རབ་རྒྱ་ཆེན་བཀླག་པ་དང་དགེ་བའི་ཕྱོགས་འགྲུབ་ཚད་བྱའོ༔ སེང་གེ་དཀར་མོའི་མི་བབས་པ་ལ་ནི༔ དཀྱིལ་འཁོར་གྱི་ཆོ་ག་ལོ་གྲངས་བྱས་པས་སོ༔ ལྗོན་ཤིང་ཆགས་པ་ནི༔ དོན་སྣོད་སོ་སོའི་བཅོས་ཐབས་ཤེས་པར་བྱའོ༔ 
ཆུའི་སྤྲིས་མ་སྔོན་དམར་དུ་བྱུང་བ་ལ་ནི༔ ཁམ་པ་ལ་ལོ་སྐོར་བཅུ་གཉིས་ཀྱི་གཟུགས་བྱས་ལ༔ ཁ་དོག་འབྱུང་བས་བསྒྱུར་ལ་དེ་རེ་རེའི་ཚ་ཚ་རེ་རེ༔ ངར་གླུད་རེ་རེ༔ སྟག་པའི་ཧྃ་རེ་རེ་བྱས་ཏེ༔ ཉི་མ་དམར་ཐག་ཆད་པ་ལ་བྱང་ཤར་གྱི་དུར་ཁྲོད་དུ་བསྐྱལ་ལོ༔ ནག་པོ་ཧྲལ་ཧྲོལ་པོ་ལ༔ ལྕགས་དང་ཟངས་ཀྱི་ཕྱེ་མ་དང་༔ འབྲུ་སྣ་ཚོགས་བསྲེས་ཏེ་ཕྱོགས་བཞིར་གཏོར་བས་དོན་འགྲུབ་པོ༔
དམར་པོའི་ཐིག་ལེ་ལ་ནི༔ ངར་གླུད་དྲི་མ་བསྒྲེས་པའི་ལོ་གྲངས་ཙམ་ལ༔ དར་དམར་པོའི་བ་དན་རེ༔ གཟི་མོ་བྱི་ཐུར་རེ་བཙུགས་ཏེ༔ ཤར་ཕྱོགས་ཀྱི་ལམ་པོ་ཆེར་རུས་པ་སྣ་ཚོགས་དང་བསྐྱལ་ན་བཟློག་པ་ཡིན་ནོ༔ རང་གི་དྲི་ཆེན་རླངས་པ་ཆད་ན༔ ཉི་མ་མདུང་གང་ཙམ་གྱི་དུས་སུ༔ ནུབ་ཕྱོགས་སུ་ཁ་བལྟས་ཏེ༔ ཏེ་ལོའི་ཐོད་པ་ལ་འབྱུང་བའི་ས་བོན་བྲིས་ཏེ༔ རང་གི་ནུས་ཚད་དུ་རྟ་སྐད་གྲངས་མེད་པ་བཏོན་པས་བཟློག་པ་ཡིན་ནོ༔ རྣ་བའི་རླུང་སྒྲ་མ་བྱུང་ན༔ ཟས་སྣ་ཚོགས་ཚད་ཀྱི་གཏོར་མ་ལོ་གྲངས་ཙམ་ལོ་བཅུ་གཉིས་ཀྱི་མིང་རེ་བཅའ་ལ༔ ཏ་ལའི་སྡོང་པོའི་རྩར་བསྐྱལ་བས་འགྲུབ་པོ༔ དེ་སྐད་ཆད་པ་ལ་ནི༔ རང་གི་སྙིང་དུ་ཡཾ་བསམ་སྟེ༔ མིག་ཐུབ་ཚད་ཀྱི་གྱེན་ལ་བཟློག་ཅིང་༔ གཅིག་གི་གཟུངས་སྔགས་ཆུས་སྤྱི་བོ་ནས་ཁྲུས་བྱས་པས་བཟློག་པ་ཡིན་ནོ༔
དཔག་བསམ་གྱི་ཤིང་ལ་དགྲ་ལང་པ་ལ་ནི༔ ཚོགས་དང་དགེ་སྦྱོར་ལ་འབད་ན་གྲོལ་བ་ཡིན་ནོ༔ དེ་དག་རྣམས་ཀྱི་ཆོ་ག་དེ་བཞིན་དུ་བྱས་ནས་ཡང་ཡང་བལྟའོ༔ སྔོན་བཞིན་མ་སོང་ན༔ ལན་བདུན་ནམ་ཉི་ཤུ་རྩ་གཅིག་གམ་ལོ་གྲངས་དང་མཉམ་པས་ཐེ་ཚོམ་མེད་པར་བཟློག་པ་ཡིན་ནོ༔ འཆི་བ་བསླུ་བའི་མན་ངག༔ སློབ་དཔོན་ཆེན་པོ་ཤྲཱི་སེང་ཧས་མཛད་པ༔ སེམས་ཅན་སྡུག་བསྔལ་གྲོལ་བའི་ཐབས་རྫོགས་སོ༔ སྐལ་ལྡན་ལས་ཅན་གཅིག་དང་འཕྲད་པར་ཤོག༔
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ འོག་སྒོ་བདེ་བ་ཆེན་པོའི་ཁྲིད་འདོད་ཆགས་རང་གྲོལ་ཞེས་བྱ་བ་བཞུགས་སོ༔ དམ་མེད་ལ་གསང་རྒྱ༔ དྷ་ཐིམ༔
དང་པོའི་སངས་རྒྱས་བདེ་ཆེན་མཆོག་གི་སྐུ༔ ཀུན་བཟང་ཞི་ཁྲོ་བདེ་ཆེན་ལྷ་ཚོགས་ལ༔ གུས་པས་ཕྱག་འཚལ་བདེ་ཆེན་མངོན་གྱུར་ནས༔ འགྲོ་ཀུན་བདེ་ཆེན་མཆོག་ལ་གནས་གྱུར་ཅིག༔ འདོད་ཆགས་རང་གྲོལ་པདྨ་འབྱུང་གནས་ངས༔ སྐལ་ལྡན་སྐྱེས་བུ་འདོད་ཆགས་ཅན་དོན་དུ༔ འོག་སྒོ་བདེ་ཆེན་འདོད་ཆགས་རང་གྲོལ་བསྟན༔ འདོད་ཆགས་ཉམས་སུ་ལོང་ཅིག་རིགས་ཀྱི་བུ༔ ས་མ་ཡ༔ རྒྱ་རྒྱ་རྒྱ༔ གང་ཞིག་ཁམས་ཀྱི་དབང་པོ་ཏི་ལ་འདི༔ ཉམས་མེད་བཟུང་ཞིང་སྤེལ་ན་དགེ་སློང་ཡིན༔ དམ་ཚིག་སྡོམ་པས་བརྒྱན་ཕྱིར་སྔགས་པའོ༔ གནས་སྐབས་ཡོན་ཏན་རྒས་སྲ་གཞོན་ལུས་ལྡན༔ གཟུགས་བཟང་མཛེས་ཤིང་ཡུན་རིང་བདེ་བར་འཚོ༔ མཐར་ཐུག་ཡོན་ཏན་རྡོ་རྗེའི་སྐུ་ཐོབ་ཅིང༔ མཚན་དཔེས་རབ་བརྒྱན་ལྷ་འདྲེ་མི་གསུམ་འདུ༔ མ་དང་མཁའ་འགྲོ་མཚན་ལྡན་དབང་དུ་འགྱུར༔
བདེ་གཤེགས་སྙིང་པོའི་དོན་རྟོགས་ངན་སོང་སྤངས༔ གཤིན་རྗེའི་འཇིགས་བྲལ་དོན་གཉིས་མངོན་དུ་གྱུར༔ བྱང་སེམས་ཉམས་ན་དམ་ཚིག་སྡོམ་པ་མེད༔ མཁའ་འགྲོའི་གྲོང་ཁྱེར་བྱེ་བ་འཇིགས་ཤིང་ཉམས༔ བདེ་བ་སྤངས་ཕྱིར་ཡི་དམ་རྒྱབ་ཀྱིས་ཕྱོགས༔ བཀའ་ལས་འདས་པས་ངན་སོང་སྡུག་བསྔལ་མྱོང་༔ གནས་སྐབས་སུ་ཡང་ལུས་རྒུད་བསོད་ནམས་ཉམས༔ རྒས་སླ་ཚེ་འཇིག་འཆི་བདག་མྱུར་དུ་འོང་༔ འདོད་ཆགས་དབང་སོང་ལྟུང་བ་ཕོག་ནས་སུ༔ ཡེ་ཤེས་མི་མཐོང་ས་ལམ་འབྲས་བུ་འགག༔ དེ་ཕྱིར་བྱང་སེམས་མ་ཉམས་གཅེས་པར་སྤེལ༔ སྐྱེ་བོ་ཐ་མལ་ཉམས་པའི་ཡོན་ཏན་མེད༔ དཔེར་ན་འབྲས་ཆང་ཟག་པའི་བཅུད་ཤོར་འདྲ༔ ཉན་ཐོས་བསྲུངས་བས་མི་འཕེལ་སྐམ་པར་འགྱུར༔ དཔེར་ན་ཞིང་ལ་ཆུ་ལུད་མེད་དང་འདྲ༔ ཐབས་དང་ལྡན་པའི་རྣལ་འབྱོར་ཐིག་ལེ་འཕེལ༔ དཔེར་ན་ཟླ་བ་ཡར་གྱི་ངོ་བཞིན་དུ༔ འཕེལ་བ་དེ་ཉིད་བརྟན་པར་མ་བྱས་ན༔ ཡུན་རིང་འབད་ཀྱང་སྐད་ཅིག་དོན་མེད་འགྱུར༔ དཔེར་ན་ལོ་ཏོག་སེར་བས་བཅོམ་པ་འདྲ༔ དེ་ཕྱིར་རྫས་དང་ལོངས་སྤྱོད་ཁ་ཟས་དང་༔ འཁྲུལ་འཁོར་རླུང་དང་དམིགས་པ་སྣ་ཚོགས་དང་༔ རང་ལུས་གཞན་ལུས་བསྟེན་ཅིང་འདི་འཕེལ་བྱ༔ དེ་ཉིད་ཉམས་ལེན་དངོས་གཞི་འདི་ལྟར་བྱ༔ མཚན་ལྡན་བླ་མས་ཐེག་པའི་རིམ་པ་ལྟར༔ དམ་ཚིག་སྡོམ་པ་དབང་སྐུར་རིམ་པར་བྱ༔ ཁྱད་པར་གསུམ་པའི་དབང་རྫོགས་སྐྱེས་བུ་དེས༔ ཐོག་མར་ཚད་མེད་སྙིང་རྗེས་ཀུན་བསླངས་ནས༔ སྐྱབས་འགྲོ་སེམས་བསྐྱེད་རྒྱ་ཆེན་ཏིང་འཛིན་གསུམ༔ རང་ལུས་ལྷར་གསལ་ངང་ནས་སྟོང་པར་བསྒོམ༔ ལུས་གནད་སྐྱིལ་ཀྲུང་མཉམ་གཞག་སྒལ་ཚིགས་བསྲང་༔ མགྲིན་བཀུག་སྣ་རྩེར་ལྟ་ཞིང་དཔུང་པ་བསྐྱངས༔
དེ་ནས་རླུང་གིས་སྟོང་ར་བསྒོམ་པ་ནི༔ ཨོཾ་གྱིས་རླུང་རྔུབ་ཨཱཿཡིས་གནས་བཟུང་སྟེ༔ ཧཱུྃ་གིས་རླུང་འབུད་དེ་ལ་བྱང་བ་གཅེས༔ དེ་རྗེས་ཁ་དོག་ལྔ་ལྡན་རླུང་ལ་སྦྱང་༔ ལུས་དབུས་དྷཱུ་ཏཱ་ར་ཀྱང་གཡས་གཡོན་གསལ༔ འཁོར་ལོ་ལྔ་ལ་རྩ་རྣམས་གསལ་སྟོང་བསྒོམ༔ ལྟེ་འོག་འདུས་མདོར་ཨ་ཐུང་མེ་འདྲ་བསྒོམ༔ རིམ་བཞིན་མེ་འབར་སྤྱི་བོའི་ཧཾ་ཉིད་ཞུ༔ བདེ་བ་ཡས་འཛག་མེ་དྲོད་མས་ནས་འབར༔ འབར་འཛག་བདེ་དྲོད་གཏུམ་མོ་ཡིན་རིང་བསྒོམ༔ དམ་ཚིག་མེ་ནི་ལན་ཚ་སྔོ་འཁྲིག་སྤངས༔ མཐུན་པའི་ཟས་བསྟེན་བགེགས་རྣམས་འཕྲལ་ལ་བསལ༔ དེ་དག་སྔོན་དུ་འགྲོ་ཕྱིར་ཡུན་རིང་བསྒོམ༔ དེ་ནས་རང་ལུས་བདེ་བ་བསྒོམ་པ་ལ༔ ཐོག་མར་འོད་རིག་ཡེ་ཤེས་ཕྱག་རྒྱ་ནི༔ རང་གི་ཡིད་དུ་འོང་བའི་བུ་མོ་དེ༔ ཁ་དོག་དབྱིབས་དང་སྤྱོད་ལམ་མངོན་སུམ་ལྟར༔ ཆགས་པས་དབང་གིས་མདུན་དུ་བྱུང་བར་བསྒོམ༔ རང་ཉིད་ཡི་དམ་རྟ་མགྲིན་བསྒོམ་པའམ༔ ཡང་ན་པདྨ་འབྱུང་གནས་གཅེར་བུའི་ཚུལ༔ བུ་མོ་དེ་ཉིད་ངོ་བོ་མཚོ་རྒྱལ་ལ༔ རྣམ་པ་བུ་མོ་དེ་ཉིད་དངོས་སུ་དམིགས༔ དང་པོ་ཆགས་པའི་ཚུལ་གྱིས་གཟུགས་ལ་བལྟ༔ དེ་ནས་འཛུམ་ཞིང་ལག་པས་འཁྱུད་པར་བསྒོམ༔ ནུ་མ་མཉེས་ཞིང་འོ་བྱེད་ལྕེ་འཇིབས་བསམ༔ བདེ་བ་འབར་ནས་མཁའ་གསང་སྤྲད་པ་ལས༔ དལ་བུས་བསྒུལ་ཞིང་སྤྱོད་པས་བདེ་བ་གཡོ༔ བུ་མོས་མ་བཟོད་མཁུན་ཆུང་ཅལ་ཅོལ་བཏབ༔ རང་ཉིད་བདེ་བ་མ་ཤོར་བསྐྱེད་རིམ་བསྒོམ༔ རིག་པ་མ་བཅོས་བདེ་སྟོང་གཉིས་མེད་བསྲེ༔ དེ་ལྟར་བསྒོམ་ཞིང་དབང་ཉམས་བདེ་བ་བསྒོམ༔ ལུས་གནད་ལག་གཉིས་པུས་མོས་དམ་དུ་འཁྱུད༔ བདེ་བ་དངོས་སུ་རྒྱས་ན་དེ་ཀ་བསྒོམ༔ མཇུག་ཏུ་བཟློག་བཀྲམ་འཁྲུལ་འཁོར་འབད་པར་བྱ༔ དེ་ནས་ལག་པའི་ཕྱག་རྒྱ་འདི་ལྟར་བྱ༔ མཛུབ་མོ་ལྔ་ནི་རིགས་ལྔའི་མཁའ་འགྲོར་བསྒོམ༔ རྡོ་རྗེ་ཞི་བས་དལ་བུས་ཉུག་པར་བྱ༔ སྤྱི་མོའི་ཧཾ་ལས་དཀར་པོ་བབ་པ་ལས༔ མགྲིན་པར་དགའ་བ་ངོས་བཟུང་ཞག་གསུམ་སྦྱང་༔ དེ་ནས་སྙིང་གར་མཆོག་དགའ་ངོས་བཟུང་བསྒོམ༔
དེ་ནས་ལྟེ་བར་ཆེས་དགའ་ངོས་བཟུང་བསྒོམ༔ དེ་ནས་རྡོ་རྗེའི་རྩ་བར་བབ་པ་དང་༔ ལག་པས་སྤྱོད་འཕྲོ་བཅད་ལ་འོག་རླུང་ལྷོད༔ བདེ་བ་མི་འཆོར་ལྷན་ནེ་ཟིན་པར་འགྱུར༔ ཡིད་ཀྱིས་ཡིད་འོང་བུ་མོ་མཚན་ལྡན་དང་༔ གོང་ལྟར་བལྟ་ཞིང་འཛུམ་དང་འཁྱུད་པ་དང་༔ རྡོ་རྗེ་པདྨ་དམ་སྦྱར་བསྲུབ་ཅིང་སྤྱོད༔ ཏི་ལ་བབ་ཅིང་བསྐྱིལ་བར་མ་ཡེངས་བསྒོམ༔ བདེ་བ་སྐྱེས་མ་ཐག་ཏུ་རིག་ངོར་བལྟ༔ བདེ་སྟོང་ལྷན་སྐྱེས་ངང་ལ་ལྷན་ནེ་བཞག༔ བདེ་བ་ཆུང་ན་ལག་པས་འཇམ་དཔལ་ལས༔ རང་གི་ལག་གི་རྡོ་རྗེ་མཆོག༔ ཡང་ནས་ཡང་དུ་གསོར་བྱེད་པ༔ ཁྲོ་གཉེར་རིམ་པར་ལྡན་ལ་སོགས༔ ཞེས་སོ༔ ཉུག་ཉུག་སྤྱོད། ཡང་ན་ལག་མཐིལ༔ བི་ཛ་ཤ་པར་སྣ་ཏ་ཤ་ཕ ཏ྄་ཐོ༔ བདེ་བ་ཆེ་ན་སྤྱོད་འཕྲོ་བཅད་ལ་བསྐྱིལ༔ མིག་གཉིས་གྱེན་བགྲད་སྒལ་ཚིག་དྲང་པོར་བསྲངས༔ མཐེ་འོང་བཞི་བསྐུམ་འོག་རླུང་དྲག་ཏུ་འཐེན༔ འོག་སྒོ་བཙུམས་ལ་རྒྱུ་ཞགས་སྒལ་བར་སྦྱར༔ དར་དམར་གུང་ལ་སྦྱར་ཞིང་འཁོང་འདྲེན་བྱ༔ ཡང་ནི་བདེ་བ་དབབ་ཅིང་མཆི་མའི་བརླན་ཅིང་སྤྱོད༔ལག་པས་སྤྱོད༔གསང་བར་བདེ་བ་ཆིལ་གྱིས་ཕེབས་པ་དང་༔ འོག་རླུང་མི་འཐེན་ཀློད་ལ་ཉྭ་བཞི་ཀློད༔ ལག་པས་སྤྱོད་འཕྲོ་བཅད་ལ་ངང་ལ་བཞག༔ འོག་རླུང་ཀློད་ལས་ཐིག་ལེ་ལྷན་ནེ་གནས༔ བདེ་བ་ཡལ་ཡལ་འདྲ་ན་ལག་པས་སྤྱོད༔ བདེ་བ་ཆེ་ཆེ་འདྲ་ན་འོག་སྒོ་ལྷོད༔ དེ་གཉིས་རེས་མོས་བདེ་བ་ཡུན་རིང་ཟིན༔ ཐིག་ལེ་བསྐྱིལ་བའི་གནད་ལ་དེ་ཀ་ཟབ༔
དེ་ནས་འཆོར་འཆོར་འདྲ་ན་བཟློག་པ་ནི༔ གྱད་བཞི་དྲག་བསྐུམ་ངན་འགྲོའི་ལམ་གཉིས་བསྡམས༔ ཐུལ་སེལ་གྱེན་འདྲེན་རྒྱ་མཚོ་རི་ལ་སྦྱར༔ དར་དམར་དགོང་བསྐྱོད་རྒྱང་ཞགས་གནམ་ལ་བཀན༔ ཁོང་འདྲེན་དྲག་པོས་རིག་པ་ནམ་མཁའ་གཏད༔ དེས་ནི་ཐིག་ལེ་གནས་སུ་བཟློག་པར་ངེས༔ རྟག་ཏུ་བདེ་བ་ལྟེ་བ་སྙིང་ག་དང་༔ མགྲིན་པར་རིམ་གྱིས་མས་བསྟན་དགའ་བཞི་མྱོང་༔ རྡོ་རྗེའི་ངར་འཆོལ་སེམས་ལ་བདེ་བ་འབར༔ དེས་ཀྱང་མ་ཐུབ་འཆོར་འཆོར་འདྲ་བ་ན༔ ཐིག་ལེ་བཏང་རེ་ན་ར་ཀན་སྙམ་དུ༔ ཞེ་བཅད་དྲག་པོས་བདུད་བཞི་དྷཱུ་ཏཱི་མནན༔ རིག་པ་དབྱིངས་ལ་གཏད་པས་ངེས་པར་བཟློག༔ བསྐྱིལ་བཟློག་ཁྲེམས་པ་དུས་གཅིག་འབྱུང་བ་ཡིན༔ དེ་ནས་ཁོང་འདྲེན་མང་དུ་བྱས་པའི་མཐར༔ ལག་གཉིས་མཐེ་བོང་སྲིན་ལག་ཁུ་ཚུར་བཅངས༔ གསང་གནས་མཚམས་ནས་འཐེན་ཅིང་སྤྱི་བོར་འཕངས༔ ཐིག་ལེ་དབུ་མར་ཡར་ལ་འདྲེན་ནས་སུ༔ སྤྱི་བོར་ཧཾ་ལ་ཐིམ་བསམས་དྲག་ཏུ་སྤྲུགས༔ ཧཾ་ལས་ཐིག་ལེ་འཕེལ་ནས་ལུས་ཀུན་ཁྱབ༔ བདེ་བས་ལུས་ཁྱབ་བསམས་ལ་དམིགས་མེད་བཞག༔ དེ་རྗེས་བུམ་པ་ཅན་གྱི་རླུང་ལ་སྦྱངས༔ དེ་ནི་གེགས་རྣམས་མི་འབྱུང་ཁྲེམས་པར་འགྱུར༔ ཁྱད་པར་ཀ་དག་ངང་ལ་བཞག་པ་གཅེས༔ དེས་ནི་གེགས་རྣམས་གཏན་ནས་འབྱུང་མི་སྲིད༔ དེ་རྗེས་དགེ་བ་བླ་མེད་བྱང་ཆུབ་བསྔོ༔ དེས་ནི་རང་ལུས་ཐབས་ལྡན་ཞེས་བྱ་སྟེ༔ དེ་ཀས་ཀྱང་ནི་བདེ་བ་ཆེར་འཕེལ་ནས༔ བདེ་སྟོང་ཟག་མེད་མཆོག་གི་ཏིང་འཛིན་ཐོབ༔ ཁྱད་པར་འདུལ་བ་འཛིན་པའི་དགེ་སློང་གིས༔ གཞན་ལུས་བསྟེན་ན་གཞན་གྱི་སྒྲོ་སྐུར་འབྱུང་༔ དེ་ཕྱིར་རང་ལུས་ཐབས་ལྡན་འདི་ལ་འབད༔ ཟབ་ཆོས་ཞི་ཁྲོ་དགོངས་པ་རང་གྲོལ་རང་ལུས་ཐབས་ལྡན་ལེགས་སོ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས་གཞན་ལུས་ཕོ་ཉ་ལ་བསྟེན་པའི་གདམས་པ་བཞུགས་སོ༔
དེ་ནས་གསང་སྔགས་བླ་མེད་རྣལ་འབྱོར་པས༔ གཞན་ལུས་ཕྱག་རྒྱ་དངོས་སུ་མ་བསྟེན་ན༔ རང་ལུས་ཐབས་ལྡན་བདེ་བ་སྟོབས་ཆུང་བས༔ ལྷན་ཅིག་སྐྱེས་དགའ་བདེ་བ་མི་མྱོང་ཕྱིར༔ གཞན་ལུས་ཤེས་རབ་བསྟེན་པ་མཆོག་ཏུ་གཅེས༔ ཐེག་ཆེན་བླ་མེད་སངས་རྒྱས་བསྒྲུབ་པ་ལ༔ གཞན་གྱི་སྒྲོ་སྐུར་རྨི་ལམ་བྲག་ཅ་འདྲ༔ དེས་ན་ཚེ་གཅིག་ལུས་གཅིག་མཆོག་བསྒྲུབ་ན༔ གསང་སྔགས་ཐབས་ལྡན་ལམ་ལ་འགྲོ་བ་གཅེས༔ གཞན་ལུས་ཕྱག་རྒྱ་བསྟེན་པའི་གདམས་པ་ནི༔ ཐོག་མར་གཞན་ལུས་བསྟེན་རུང་གང་ཟག་ནི༔ གཞོན་ཞིང་ནད་མེད་ལུས་དར་ལང་ཚོ་རྒྱས༔ རྩ་བཟང་བློ་ཆེ་གསང་སྔགས་ལ་མོས་ཤིང་༔ གསུམ་པའི་དབང་ཐོབ་རང་ལུས་སྔོན་སོང་བས༔ ཡོན་ཏན་དགུ་དང་ལྡན་པའི་གཞན་ལུས་བསྟེན༔ བསྟེན་མི་རུང་བ་རྒས་རྒུད་དབང་པོ་ཉམས༔ གཅོང་ཆེན་བློ་ཆུང་རྩ་ངན་དབང་མ་ཐོབ༔ གསང་སྔགས་བློར་མི་ཤོང་བའི་གང་ཟག་ལ༔ གཞན་ལུས་གདམས་པ་མིང་ཡང་བསྒྲག་མི་བྱ༔ ལམ་འདིར་འབད་པས་ཏི་ལ་མི་ཉམས་འཕེལ༔ གནས་སྐབས་མཐར་ཐུག་བདེ་བ་ཐོབ་འདོད་ན༔ གསང་རྒྱུད་ཀུན་ཏུ་ཕྱག་རྒྱ་བསྟེན་པར་བྱ༔ དེ་ཕྱིར་གཞན་ལུས་ཐབས་ཀྱི་ལམ་འདིར་ཤོག༔ ལམ་འདིར་མི་མོས་སྐྱེ་བོ་བྱིས་པ་དག༔ འདོད་པའི་དབང་གིས་བདེ་བ་རབ་ཏུ་ཉམས༔ དམ་ཚིག་སྡོམ་མེད་ལྷུང་བས་ངན་འགྲོ་འཁྱམས༔ རྒྱལ་བའི་ཡོན་ཏན་སྐྱེད་བྱེད་ལམ་དང་བྲལ༔ མི་གཙང་བུ་གར་ཞེན་པས་མངལ་སྲིན་འགྱུར༔ དེ་ཕྱིར་འདི་ལ་སྨད་པར་ཡང་མི་བྱ༔ སྣོད་ལྡན་སྐྱེས་བུ་དབང་གིས་སྨིན་པ་དེས༔ ཕ་རོལ་རིག་མ་མཚན་ལྡན་བསྟེན་པར་བྱ༔ རྒྱས་པར་མཚན་རྟགས་རང་གྲོལ་ནང་ལྟར་བརྟག༔ ཁྱད་པར་གཟུགས་བཟང་ལང་ཚོ་དར་ལ་མཛེས༔ ངག་སྙན་དྲི་ཞིམ་ཡིད་འོང་སྤྱོད་ལམ་དལ༔ ནུ་མ་ཆུང་མཁྲེགས་པདྨ་དམ་ཅིང་རུབ༔ སོ་དཀར་སྨིན་མཚམས་གཉེར་མ་གྱེན་འགྲེང་གསུམ༔ སྐྲ་ལི་ལུས་རན་སྐེད་པ་ཕྲ་མ་དང་༔ བློ་ཆེན་འཇམ་དཔལ་ལས༔ཤེས་རབ་ཆེན་པོ་བློ་ཆེན་ལྡན༔ ཅེས་སོ༔ དད་ལྡན་གསང་སྔགས་ལ་མོས་ཤིང་༔ ཁྱད་པར་རང་གི་ཡིད་འོང་རང་ལ་གུས༔ གསང་ཐུབ་སྦྱོར་བ་མཁས་ཤིང་ཆགས་པ་ཆེ༔ རྩ་བཟང་བཅུ་དྲུག་ཡན་ནས་བཞི་བཅུ་མན༔ དེ་ལྟར་རྟགས་ཀུན་རྫོགས་པ་རབ་ཡིན་ཏེ༔ ཆ་ཤས་ཚང་བ་འབྲིང་ལ་ཐ་མ་ཡང་༔ སྐྱོན་མེད་ཡོན་ཏན་མེད་ཀྱང་བསྟེན་རུང་ཙམ༔ སྐྱོན་ཆེན་རྒས་རྒུད་གཅོང་ནད་རྩ་ཞིག་ཉམས༔ བློ་ཆུང་གསང་མི་ཐུབ་ཅིང་སྔགས་ལ་གཤེ༔ ཁྱད་པར་རང་ལ་མ་གུས་པ་ཉིད་སྤང༔ གོང་ལྟར་མཚན་དང་ལྡན་པ་དགུག་པ་ནི༔ རྫས་སྔགས་ཏིང་འཛིན་གསུམ་གྱིས་དབང་དུ་བསྡུ༔ དང་པོ་བག་ཟན་མི་མོ་སོར་བཞི་ཙམ༔ མཚན་མ་ནས་གང་ཚ་བ་གསུམ་པོ་བླུགས༔ ཟངས་ཁབ་མཚན་མ་དཀྲུག་ཅིང་སྔགས་འདི་བཟླ༔ ཀ་བྷི་ར་ཀོ་བྷི་ར་ཧཱུྃ༔ཙག་ཙག་གཡའ་ཙག་ཙག༔ སད་སད༔ ཁུག་ཁུག༔ ཨཱ་ཨཿ སུམ་འབུམ་བཟླས་པས་མཚན་མའི་ནང་སྙིང་ནས༔ རླངས་པ་ཕྱུར་གྱིས་འོང་སྟེ་ཤམ་བུ་གདགས༔ ནྲྀ་ཆྒཻ་མོའི་སྙིང་སྒུལ་ཅིག༔ མི་འགྲམ་ཆོག་ཅིག༔ མ་སེམས་དཀྲུགས་ཤིག༔ རང་དབང་མེད་པར་ཁུག་ལ་ཤོག༔ ཨ་ཏྲི་ནྲྀ་ཛ༔ ཆྒཻ་མོ་དབང་དུ་སྡུས༔ ཆྒཻ་མོའི་སེམས་དཀྲུགས༔ སྙིང་འཕྱོ་རུ་ཆུག༔ རྐང་འགྲོ་རུ་ཆུག༔ ཡིད་ཀྱི་རྣམ་པར་ཤེས་པ་ཁུག་ལ་ཤོག༔ ཡཀྴ་དུན་ཏྲི་ཕོབ༔ཙག་ཙག་གཡའ་ཙག་ཙག༔ སད་སད༔ཁུག་ཁུག༔ ཨ་ཨྱེ༔ཛ་ལ་རཾ་ཁཱ་ཧི༔ སིདྡྷི༔ སིདྡྷི༔ ཨ་ལ་ལ་ཧོ༔
འདི་ཉིད་བརྒྱ་བཟླས་རང་ཉིད་ཏིང་འཛིན་ནི༔ དབང་ཕྱུག་ཆེན་པོ་གཅེར་བུ་མཚན་མ་བགྲེང་༔ མེ་ལོང་ཉི་ཟེར་ཞགས་པས་བསྒྲུབ་བྱ་བཀུག༔དབང་མེད་བཀུག་ནས་བདག་གི་བཀའ་ཉན་བསམ༔ ཟངས་ཁབ་བཏོན་ནས་བསྒྲུབ་བྱ་དེ་ལ་འཛུགས༔ ས་ཛོས་དེ་ཏ་མར་སྟུས་ཐུ་གུ་ཁ་མས་ཟས་ཁྱུས༔ ཡང་ན་ཆོས་དང་ཟང་ཟིང་སྦྱིན་ནས་བཀུག༔ དེ་ཉིད་དབང་གིས་རབ་ཏུ་སྨིན་བྱས་ནས༔ ཁྱི་དཀར་ཕོ་མཚན་སྦྲང་རྒོད་དང་སྦྱར་ནས༔ རྡོ་རྗེ་ལ་བྱུག་སྦྱོར་བ་བྱས་གྱུར་ན༔ གཞན་ལ་མི་འཆོར་རང་དང་འབྲལ་མི་ཕོད༔ དེ་ཉིད་གཞན་གྱི་སྐུར་པ་བཀག་པའི་ཕྱིར༔
གསང་སྔགས་གསང་བས་འགྲུབ་ཕྱིར་སྒྲིབ་པ་ནི༔ གནས་ཀྱི་སྦ་བ་ཁང་པ་སུམ་རིམ་དང་༔ མི་འགྲུལ་མེད་པའི་དབེན་པར་མཚན་ལྡན་སྦ༔ཕྱི་མཚམས་ནང་མཚམས་མི་དང་ཁ་མི་འཕྲད༔ རྫས་ཀྱི་སྒྲིབ་ཤིང་བྱི་ལ་ནག་མོ་ཡི༔ ཕྲུ་གུ་སྐྱེ་ཁར་ཤིང་བུ་རྒྱ་གྲམ་གྱིས༔
ལུས་པོ་འགྱུར་མི་ཤེས་པར་བསྡོམས་ནས་ནི༔ རྐང་པ་ཀ་བའི་བར་དུ་བརྒྱངས་པ་ཡི༔ གཤའ་སྣོད་གཙང་ནང་དུ་གྲིབ་སྐབས་བྱ༔མ་མ་ལ་མ་ཤོར་རྙེད་པར་འགྱུར༔ དེ་དག་ཁྱི་ནག་དཀར་ཐིག་མེད་པའི་རོ༔ རུས་པ་ཐམས་ཅད་མེ་ལོང་ནང་བལྟས་པས༔ མི་མངོན་པ་གཅིག་ཡོད་པ་དེ་དང་གཉིས༔ ཁ་ཏའི་ཚང་ཤིང་རེ་རེ་ཆུར་བསྐྱུར་བས༔
གཞན་རྣམས་ཆུས་ཁྱེར་སྒྲིབ་ཤིང་ཅན་དེ་ནི༔ གྱེན་དུ་ཁྱེར་བ་གསུམ་པོ་དེ་དང་ནི༔ རྩི་བཞི་བཏགས་ལ་དྲི་ཆུས་རིལ་བུ་བྱ༔ དེ་ལ་གསེར་གྱིས་གཏུམས་ཏེ་དེ་སྟེང་དངུལ༔ དེ་སྟེང་ཟངས་ཀྱིས་གཏུམས་ལ་ལྕགས་ཀྱིས་གཏུམས༔ དེ་ཉིད་བར་ཆད་འབྱུང་བས་བགེགས་བསྐྲད་བྱ༔ དེ་ནས་རིལ་ལུ་མུ་དྲའི་ཁར་བཅུག་པས༔ སུས་ཀྱང་མི་མཐོང་སྐུར་པ་འབྱུང་མི་སྲིད༔ སྔགས་ཀྱི་སྒྲིབ་ཤིང་སྐྱེས་པ་གྲིར་ཤི་བའི༔ བརླ་ཤ་ཉ་ཤ་བྲག་ལ་གྲིབ་བསྐམ་བྱ༔ མི་རོ་བསྲེགས་ཤུལ་སྦུར་ནག་ཚང་བཅས་པའི༔ སྦུར་ནག་དེ་དང་གྲི་ཤ་རྩི་བཞིན་བཏགས༔ རིལ་བུ་དྲིལ་ལ་རྭ་ཅོའི་ནང་དུ་བཏབ༔ མུན་ནག་ནང་དུ་ཟླ་གཅིག་སྔགས་འདིས་བསྒྲུབ༔ ཨོཾ་ན་མོ་རུ་ཏྲི་ཡེ༔ ན་མོ་ཧི་རི་མི་རི་སྭཱ་ཧཱ༔ བསྒྲིབ་སྔགས་ནག་པོ་སྔགས་འབྲུ་བཅུ་བཞི་པ༔ ནམ་དགོས་རྫས་དེ་མུ་དྲའི་སྨིན་ཕྲག་བྱུགས༔ དེས་ནི་སུས་ཀྱང་མི་མཐོང་དྲུང་དུ་འོང་༔ དེ་ཉིད་ཐེག་ཆེན་ཆོས་ལ་བློ་བསྒྱུར་ཞིང་༔ དབང་རྣམས་རིམ་པར་བསྐུར་ཏེ་སྨིན་པར་བྱ༔ ནུབ་རེ་མུ་དྲ་ལ་ནི་ཡིད་ཀྱི་དབང་༔ མཁའ་གསང་བྱིན་རླབས་ཙམ་ལ་སྦྱོར་བ་བྱ༔ རང་དབང་ཕྱག་རྒྱ་ཡིན་ན་དབེན་པའི་གནས༔ ནགས་ཚལ་རི་ཕུག་བསྒྲུབ་ཁང་བཙན་པོའི་ནང་༔ རང་དང་ཕྱག་རྒྱ་གཉིས་ཀའི་ལུས་ཟུངས་གསོ༔ སྦྱོར་བ་མི་བྱ་ལྟ་དང་འཁྱུད་པ་དང་༔ འཛུམ་ཞིང་འོ་བྱ་ནུ་མ་མཉེ་བར་བྱ༔ ཁ་ཟས་བཅུད་ཆེན་བཟང་པོས་བཅུད་ལེན་བྱ༔ མེ་ཉི་ལན་ཚྭ་སྔོ་ངྷ་རལ་སྐྱུར་སྤང་༔
རང་ཉིད་ལུས་སྟོབས་རྒྱས་པའི་སྦྱོར་བ་ནི༔ ཕྱི་བྱུག་ནང་དུ་རྩ་རྒྱུད་སྨན་བཏང་ཞིང་༔ གསང་བ་ལོག་ནོན་སྨན་དང་གསུམ་ཡིན་ནོ༔ དང་པོ་ཕྱི་རུ་བྱུག་པའི་སྨན་གསུམ་ནི༔ ཕྲ་རབ་སློབ༔ ག་མཁོ་རྦང་ཕྲམ་གསུམ་ནི༔ ཞོ་རེ་ཆ་མཉམ་བཏགས་ཏེ་ར་ཚིལ་དང་༔ དངུལ་ཆུས་བཏུལ་ལ་རིལ་ལུ་སྲན་མ་ཙམ༔ དེ་དང་མར་རྙིང་སྦྱར་ལ་རྡོ་རྗེར་བྱུག༔ ཉིན་རེ་བཞིན་དུ་བྱུག་ཅིང་ཉི་མར་བསྲོ༔ ནང་དུ་རྩ་རྒྱུད་སྨན་ནི་འདི་རྣམས་སོ༔ ད་བྱིད་མཆིལ་པ་སྡིག་སྲིན་ཞོ་རོ་བསྙམ༔ ཞིབ་བཏགས་སྦྲང་རྩིར་སྦྱར་ལ་རིལ་ལུ་བྱ༔ རྒྱ་ཚྭ་ལྕམ་འབྲུའི་ཆུ་ལ་ལེགས་པར་སྣུར༔ ནང་པར་ལྟོ་སྟོང་མ་ཆད་བཏང་བ་ཡིས༔ མཚན་མ་གློ་བ་བརྒྱངས་ལྟར་སོང་ནས་ནི༔ པདྨ་རབ་ཁེགས་ཆེ་ཞིང་འགྲེང་བར་འགྱུར༔ དེ་ནས་གསང་བ་ལོག་ནོན་སྨན་འདི འོ༔ བྱང་གི་བུལ་ཏོག་རྒྱ་སྐྱེགས་ཚྭ་ལ་གསུམ༔ ཞོ་རེ་ཆ་བསྙམ་ཞིབ་བཏག་ཞུན་ཆས་སྤྲུས༔ བུ་རམ་སྦྱར་ལ་རིལ་བུ་སྲན་མ་ཙམ༔ རྡོ་རྗེ་ནན་ལྟར་འགྲེངས་ནས་མ་ཐོན་ན༔ རིལ་བུ་བཏང་པས་ཐོན་ཏེ་གེགས་སེལ་ལོ༔ རི་ལུ་གཅིག་དང་གཉིས་གསུམ་རིམ་པ་བཞིན༔ དངོས་མཚན་ཆེ་ཆུང་འབྲིང་རྣམས་རིམ་བཞིན་ཤེས༔ དེ་ཡི་ཡོན་ཏན་ཐབས་ལམ་རྣམས་ཀྱིས་སྲོག༔ ཕྱི་རུ་བྱུགས་པས་བདེ་བ་ཁྱད་པར་འཕགས༔ རྩ་རྒྱུད་ནང་བཏང་རྡོ་རྗེ་བརྒྱངས་ལྟར་འགྲོ༔ པདྨ་རབ་ཏུ་ཁེགས་ནས་རྩ་སྣ་དེ༔ རྡོ་རྗེའི་སྦུ་གུ་ཚུད་ནས་ཡབ་ཡུམ་གཉིས༔ བདེ་བ་རྒྱས་ནས་རང་ལ་རབ་ཏུ་ཆགས༔ སྐྱེས་པ་གཞན་གྱིས་མི་ཚིམ་རང་ལ་འདུད༔ ས་མ་ཡ༔ རྒྱ་རྒྱ་རྒྱ༔ གཞན་ཡང་ཕྱག་རྒྱ་བསྟེན་པའི་རྣལ་འབྱོར་པས༔ ལུས་སྟོབས་སྐྱེད་པའི་བཅུད་སྦྱོར་འདི་ལྟར་བྱ༔ ད་བྱིད་རྩངས་པ་མཆིལ་པའི་ཤ་དང་གསུམ༔ ད་བྱིད་ཐུན་གསུམ་གཞན་གཉིས་མཉམ་པ་ལ༔ དབང་པོ་ལག་པ་དེ་ཡི་སུམ་ལོག་གཏང༔ ཞིབ་བཏགས་འོ་མ་དྲོན་མོས་སྤགས་ལ་གཏང་༔ སྨན་བཟང་ནུས་པ་ཆེ་ཞིང་ནམ་དགོས་རིང་༔ དེ་ནི་བཞི་སྦྱོར་ཞེས་བྱ་འཕྲལ་དུ་ནུས༔ གཞན་ཡང་སུམ་སྦྱོར་རྒྱུན་དུ་བསྟེན་པ་ནི༔ ད་ཐབས་མེད༔ སྦྱར་ལ་ལྟོ་སྟོང་རྒྱུན་ཏུ་བཟའ་བར་བྱ༔ རྒས་སྲ་ཤ་ལུས་རྒྱས་ཤིང་དབང་བྱིད་ཤིང་མངར་དབང་པོ་ལག་པ་གསུམ༔ ད་བྱིད་ཆ་གཅིག་ཤིང་མངར་ཆ་གཉིས་བྱ༔ དབང་ལག་དེ་ཡི་སུམ་ལོག་ཙམ་དུ་གཏང་༔ མངར་གསུམ་རབ་སྟེ་གཅིག་ནི་མེད་པོ་གསལ༔ བཀྲག་མདངས་སྟོབས་ཆེ་ཤེད་ཆེན་འབྱུང་བ་སྙོམས༔ གཞན་ཡང་གཉིས་སྦྱོར་རྣོ་ལ་ངར་བཏགས་ནི༔ ད་བྱིད་ཟོལ་མེད་ཤིན་ཏུ་རྣོ་བ་ལ༔ སྦྲུལ་ཤའི་ངར་བཏགས་ཆང་ཞིམ་ཉིང་ཁུས་ཕུལ༔ རྣོ་ལ་ངར་བཏགས་ཞེས་བྱ་ལོ་བརྒྱ་ཡང་༔ ལུས་ཀྱི་སྟོབས་རྒྱས་འཕྲལ་གྱི་སྦྱོར་བ་རེམ༔
གཞན་ཡང་གཅིག་ཐུབ་རལ་གྲི་ཕྱུང་རྒྱབ་ནི༔ ལུས་ལྡན་ད་བྱིད་ཟོལ་མེད་ཤ་རུས་གཉིས༔ ཞིབ་བཏགས་འོ་མ་དྲོན་མོས་འཕུལ་བཏང་ན༔ ནམ་དགོས་རྡོ་རྗེ་རིང་ཞིང་སྤྱོད་པར་ནུས༔ གཞན་ཡང་ལུག་གི་རྨིག་པ་བརྒྱད་ཙམ་གཅིག༔ འོ་མར་བསྐོལ་འཐུང་མཚན་མ་རིང་བར་བྱེད༔ གོ་བྱེ་ཤུ་དག་དོང་ག་ཤིང་ཚྭ་རྣམས༔ བསྲེགས་པའི་ཐལ་བ་ཕོ་མཚན་ལ་བྱུགས་ན༔ ཞག་དྲུག་བར་དུ་སྦོམ་ཞིང་ཤུགས་ལྡན་འགྱུར༔ དབང་ལག་ཕྱེ་མ་བ་རའི་འོ་མར་བཏབ༔ ཟླ་ཕྱེད་བར་ཟོས་མདོག་དཀར་ཤ་རྒྱས་ཤིང་༔ སྟོབས་ལྡན་དྲན་པ་གསལ་ཞིང་ཤེས་རབ་ཆེ༔ ཡིད་གཞུངས་ཚེ་རིང་སྦྱོར་བ་རེམ་པར་འགྱུར༔ མོན་སྲིན་གྲེའུ་གཟེ་མ་འབུ་སྲིན་སྐོལ༔ འཐུངས་ན་རྡོ་རྗེ་མཁྲེགས་ཤིང་ན་ཆུང་དགའ༔ ཀ་ཤོ་ཀན་ངྷ་ཏིལ་གྱི་ཕྱེ་མ་རྣམས༔ མར་དང་འོ་མར་སྦྱར་ལ་ཟླ་བྱེད་འཐུང་༔ སྟོབས་ཤེད་རྒྱས་ཤིང་སྦྱོར་བ་རེམ་པར་འགྱུར༔
དེ་ལ་སོགས་པའི་ལུས་སྟོབས་རྒྱས་པ་ནི༔ སྨན་ནི་བྱ་ཞིང་སྦྱོར་བ་དངོས་མི་བྱ༔ དེ་ནས་དངོས་འཛིན་ཞེན་པ་བཟློག་པའི་ཕྱིར༔ ཕྱག་རྒྱ་སྒྱུ་ལུས་དག་ལ་བསླབ་པ་ནི༔ བདེ་བའི་སྟན་ལ་ཕྱག་རྒྱ་གཅེར་བུར་འདུག༔ མེ་ལོང་ནང་དུ་འཆར་བ་དེ་ལ་བལྟ༔ སོ་ལུས་ནུ་མ་པདྨར་ལེགས་པར་བལྟ༔ དེ་ལ་སྟོད་སྨད་ཆགས་སྡང་མེད་པ་དང་༔ སྣང་ལ་རང་བཞིན་མེད་པའི་གཟུགས་དེ་ལ༔ ཡང་ཡང་བལྟ་ཞིང་ཡིད་ལ་གསལ་བར་བྱ༔ དེ་དང་ཕྱག་རྒྱ་དངོས་གཉིས་ཁྱད་མེད་པར༔ བསྒོམ་ཞིང་ཨ་འཐས་ཞེན་པ་མེད་པར་བྱ༔ དེ་བཞིན་སྣང་སྲིད་སྣང་སྟོང་གཉིས་མེད་བལྟ༔ དེ་ནས་དངོས་འཛིན་མེད་པའི་ཉམས་བྱུང་ན༔ དེ་ནས་ཕྱག་རྒྱ་དངོས་ལ་ཁྲུས་བྱ་ཞིང་༔ རྒྱན་གྱིས་རབ་བརྒྱན་ཡིད་དུ་འོང་བར་བྱ༔ ཟླ་བྱེད་བར་དུ་ཤ་དང་ཆང་སྤྱོད་ལ༔
སྦྱོར་བ་མི་བྱ་ཉིན་རེ་བཞིན་དུ་ནི༔ དང་པོ་གཟུགས་ལ་བལྟ་ཞིང་འཛུམ་དང་དགོད༔ གཉིས་པ་སྒྲ་ནི་ཆགས་པའི་གཏམ་རྣམས་སྨྲ༔ གསུམ་པ་དྲི་ནི་ཕྱག་བརྒྱ་དྲི་མ་བསྣོམ༔ བཞི་བ་རོ་ནི་ལྕེ་འཇིབས་ཀ་ར་མུར༔ ལྔ་པ་རེག་བྱ་ནུ་མ་མཉེ་བ་དང་༔ འོ་བྱ་དམ་དུ་འཁྱུད་ཅིང་རྡོ་རྗེ་ཡིས༔ པདྨར་མི་འཇུག་མཁའ་ལ་རེག་རེག་བྱ༔ པདྨའི་གཡས་གཡོན་སྟེང་འོག་རྡོ་རྗེ་བསྣུན༔ དེ་བྱས་གཡའ་ལངས་རྩ་ཁ་བྱེ་བར་འགྱུར༔ དེ་ནས་རྩ་བཙལ་བ་ནི་འདི་ལྟར་བྱ༔ ཕྱིང་པ་མར་བཙས་རྡོ་རྗེའི་ཚད་ཙམ་ཅིག༔ བྷ་གའི་ནང་དུ་ཕུལ་ཞིང་དཀྲུགས་ཙམ་ན༔ རྩ་དང་འཕྲད་ནས་མི་བཟོད་སྐད་ངན་འཆོར༔ ཡང་ན་དར་གྱི་ཕོ་ལོང་རྡོ་རྗེ་ཙམ༔ པདྨ་དལ་གྱིས་ཕུལ་བས་རྩ་སྣ་རྙེད༔
དེ་ནས་རྩ་དེ་མི་འཆོར་འཛིན་པ་ནི༔ དར་གྱི་ཕོ་ལྟོ་དྲུ་བུ་ཙམ་པ་ཅིག༔ གཡོན་དུ་སྐུ་རེགས་ཐད་ཀྱི་འོག་ཏུ་བཅུག༔ དེ་སྟེང་དར་གྱི་སྐུ་རེག་རན་པར་བསྡམ༔ དེ་ནས་ཐར་རམ་བྱ་སྒོག་ཁྱི་སྒོག་པ༔ གླང་བུའི་སྨང་ཁའི་དྲེགས་པ་སྡོ་རྩི་དང་༔ དེ་རྣམས་ཏིལ་མར་འབྲི་མར་གྱིས་སྦྲུས་ལ༔ རང་གི་མཛུབ་མོའི་སེན་མོ་འབྲེག་པའི་རྩེར༔ རྒྱུ་མའམ་ནི་ཕྲུ་མ་རློན་པས་དཀྲིས༔ དེ་སྟེང་རྫས་དེ་བྱུགས་ནས་ཕྱག་རྒྱ་དེ༔ གདན་འཇམ་སྟེང་དུ་གན་རྐྱལ་ཉལ་བཅུག་ལ༔ དར་གྱི་འཕོ་ལོང་ཕྱུང་ནས་བྷ་ག་ཕྱེ༔ ནང་དུ་རྩ་ཡི་རྩེ་མོར་རིབ་རིབ་འོང་༔ དེ་ལ་རེག་པས་མི་བཟོད་སྐད་ངན་ནམ༔ ལུས་འདར་སྔངས་དང་འཛུམ་པ་ལ་སོགས་འོང་༔ རྫས་དེ་རྩ་སྣེ་དེ་ལ་བྱུགས་ལ་བཞག༔ དེ་ཡང་རྩ་ཡི་རིགས་ནི་འདི་ལྟར་འབྱུང་༔ དུང་ཆེན་མ་ནི་རྩ་སྣ་དུང་ལྟར་འཁྱིལ༔ པདྨ་ཅན་ནི་པདྨ་འདྲ་བ་འོང་༔ རི་དྭགས་ཅན་ནི་རྩ་སྣ་ཐུམ་ནས་འོང་༔ མ་ནིང་ཅན་ནི་མདུད་པ་ཅན་དུ་འོང་༔ གླང་སྣ་ཅན་ནི་རྩ་སྣ་གུག་ནས་འོང་༔ བྱ་རོག་ཅན་ནི་བྱ་མཆུ་ཅན་དུ་འོང་༔ ཕལ་བ་རྣམས་ནི་ཐང་ཁུག་སྐྱི་ལྟར་འོང་༔ དེ་ལྟར་རྩ་སྣ་རྙེད་ནས་དངོས་གཞི་ལ༔ རང་ལུས་ལྷར་བསྐྱེད་སྐྱབས་འགྲོ་སེམས་བསྐྱེད་དེ༔ བཤགས་པ་མཁའ་གསང་བྱིན་རླབས་སྦྱོར་བ་དངོས༔
དབབ་བསྐྱིལ་བཟློག་བཀྲམ་བཅུ་ལས་དང་པོ་ནི༔ འདུག་པའི་གནས་ནི་གཞལ་ཡས་ཁང་དུ་བསྐྱེད༔ དེ་དབུས་པད་ཉི་རོ་སྟེང་ཧྲཱིཿམཿལས༔ འཕྲོ་འདུས་དོན་གཉིས་བྱས་ནས་ཧྲཱིཿ འོད་ཞུ༔ རང་ཉིད་དཔའ་བོ་རྟ་མགྲིན་དངོས་སུ་བསྐྱེད༔ དུར་ཁྲོད་ཆས་བརྒྱད་སྤྱི་གཙུག་རྟ་ཞལ་མཚེར༔ མཿ་ལས་མུ་དྲ་རྡོ་རྗེ་ཕག་མོར་བསྐྱེད༔ དམར་མོ་ཕྱག་གཡས་ཡབ་ཀྱི་མགུལ་ནས་འཁྱུད༔ གཡོན་པས་ཐོད་ཁྲག་གཙོ་སྟོབས་འཛུམ་པའི་མདངས༔ གཞོན་ཚུལ་ནུ་མ་འབུར་ཞིང་བྷ་ག་རྒྱས༔ སྤྱི་གཙུག་ཕག་ཞལ་ངུར་སྒྲ་སྒྲོགས་པར་བསྐྱེད༔ གཉིས་པ་སྐྱབས་སུ་འགྲོ་བ་འདི་ལྟར་བྱ༔ ན་མོ་ལུས་དག་བདེ་ཆེན་ལྷ་ཡི་གཞལ་ཡས་སུ༔ རྩ་དག་བདེ་ཆེན་རིག་པའི་ཕོ་བྲང་མཆོག༔ ཁམས་དག་བདེ་ཆེན་དཔའ་བོ་མཁའ་འགྲོ་རྣམས༔ སེམས་དག་བདེ་སྟོང་དབྱེར་མེད་མཆོད་པར་འབུལ༔ རླུང་དག་བདེ་བའི་རང་རྒྱུད་རང་འགག་སྟེ༔ རྡོ་རྗེ་པདྨར་བདེ་ཆེན་དམ་སྦྱར་བས༔ བདེ་སྟོང་དབྱེར་མེད་དགའ་བཞིས་དོན་རྟོགས་ནས༔ དགའ་བདེ་སྣང་སྟོང་དག་པར་སྐྱབས་སུ་མཆི༔ དེ་སྐད་ཡབ་ཡུམ་གཉིས་ཀས་ལན་གསུམ་བརྗོད༔
དེ་ནས་བླ་ན་མེད་པའི་སེམས་བསྐྱེད་ནི༔ ཧོཿ སྐྱེ་བཞིའི་བསྡུས་པའི་སྡུག་བསྔལ་སེམས་ཅན་རྣམས༔ རྟེན་འབྲེལ་བཅུ་གཉིས་སྲིད་པའི་རྒྱུན་བཅད་ཅིང་༔ བདེ་གཤེགས་རྒྱལ་བའི་བླ་མེད་ལམ་འཇུག་ཕྱིར༔ བདེ་ཆེན་ཆགས་པའི་ལམ་མཆོག་འདིར་ཞུགས་ནས༔ རྡོ་རྗེ་པདྨ་བསྲུབ་ཅིང་བསྒུལ་བསྐྱོད་གཡེམ༔ བདེ་ཆེན་སེམས་བཟུང་སྟོང་པའི་ངང་ལས་སྦྱངས༔ ཕ་རོལ་ཕྱིན་དྲུག་ལམ་ལྔ་ས་བཅུ་གནོན༔ བླ་མེད་རྒྱུད་སྡེ་ཐེག་པའི་གནད་ཁྲོལ་ཏེ༔ ལོངས་སྐུ་སྤྲུལ་སྐུས་འགྲོ་བའི་དོན་བྱེད་ཅིང༔ ཉོན་མོངས་བདེ་བར་གྲོལ་བར་སེམས་བསྐྱེད་དོ༔ དེ་ནས་རང་དང་ཕྱག་རྒྱ་གཉིས་ཀེ་ཡིས༔ སྤྱི་བོར་ཨུ་རྒྱན་པདྨ་མཚོ་རྒྱལ་གཉིས༔ གཅེར་བུ་ལོངས་སྐུ་འཁྲིལ་སྦྱོར་མཛད་པར་བསྐྱེད༔ དེ་ལ་རྩ་རྒྱུད་བླ་མ་ཐམས་ཅད་བསྟིམ༔ གུས་པས་གསོལ་བ་འདི་ལྟར་གདབ་པར་བྱ༔ སྐྱེ་བ་ཐོག་མཐའ་མེད་པའི་དུས་རིང་ནས༔ བདེ་ཆེན་གནད་གཞི་མ་ཤེས་ཉོན་མོངས་པས༔ ཉོན་མོངས་རང་དགར་སྤྱད་པ་མཐོལ་ལོ་བཤགས༔ བདེ་སྟོང་ཟག་མེད་མཆོག་གི་དངོས་གྲུབ་རྩོལ༔
དེ་ནས་མཁའ་གསང་བྱིན་གྱིས་བརླབ་པ་ནི༔ ཡུམ་གྱི་ཧཱུྂ་བཛྲ་ཞེས་བརྗོད་པས༔ ཡུམ་གྱི་ཐུགས་ཀའི་ཧཱུྂ་གཅིག་ཆད་པ་ལས༔ ཡབ་གྱི་གསང་བ་ལ་ཕོག་འོད་དུ་ཞུ༔ གསང་པ་ཧཱུྃ་ལས་རྡོ་རྗེ་རྩེ་ལྔ་པ༔ ནང་དུ་བྱང་ཆུབ་སེམས་ཀྱི་ངོ་བོ་ནི༔ དངུལ་ཆུ་ཞུན་མ་ལྟ་བུ་ཨོཾ་དཀར་བྱས༔ བུག་པ་ཕཊཿནག་པོ་ཡིས་བཀག་པར་བསམ༔ ཡབ་ཀྱིས་པཾ་པདྨ་མཎྚལ་༔ ཨེ་ཨཱཿབརྗོད་པས༔ ཡབ་ཀྱི་ཐུགས་ཀའི་བཾ་ཅིག་ཆད་པ་ལས༔ ཡུམ་གྱི་མཁའ་ལ་ཕོག་པས་འོད་དུ་ཞུ༔ ཡུམ་མཁའ་པདྨ་འདབ་བརྒྱད་དམར་གསལ་བ༔
གེ་སར་ཨེས་མཚན་རཀྟའི་ངོ་བོ་ནི༔ ཨཱཿདམར་ལྕོག་ལའི་མདོག་འདྲ་དམར་གསལ་གནས༔ རྡོ་རྗེ་པདྨ་བྱིན་གྱིས་བརླབ་པའི་སྔགས༔ ཨོཾ་པདྨ་པདྨ་སུ་ཁ་དྷ་ར༔ བདེ་བ་འཛིན་པ༔ མ་ཧཱ་ཆེན་པོའི༔ རཱ་ག་སུ་འདོད་ཆགས ཁ་བདེ་དྷ་ར་སྦྱོར་བ ཙ་ཏུར༔ བཞི ཨཱ་ནན་དགའ་བ བྷ་ག་པདྨ བི་ཤྭ༔སྣ་ཚོགས ཧཱུྃ་ཧཱུྃ་ཧཱུྃཿཀཏྱཾ་བྱ་བ་མཛོད ཀུ་རུ་ཤྭ་མེ༔ བདག་གིས ཨོཾ་བཛྲ་མ་ཧཱ་ཆེན་པོ དྷ་ཤྭ་ར༔ཞིང་ཙ་བཞི ཏུ་ར་ཨཱ་ནནྟ༔ དག་པད་ཡ་ཀ༔ ཉེར་བ ཁཱ་མཁའ་འགྲོ ཁ་གདོང་བཞི མུ་ཁ་ཨཻ་ཀ་རོལ་སོ་ན་ཐཱ་མགོན་པོ ཧཱུྃ་ཧཱུྃ་ཧཱུྃ༔ཀ བྱ་བ་མཛོད ཏྱཾ་ཀ་རུ་ཤྭ་མེ༔བདག་གིས་སེམས ཅེས་བརྗོད་པས་མཁའ་གསང་བྱིན་གྱིས་བརླབ་པ་ནི༔ དེ་ནས་འོ་བྱ་ལྕེ་འཇིབས་དམ་དུ་འཁྱུད༔ རྡོ་རྗེ་འཇམ་དཔལ་ལས། འཇིགས་སུ་རུང་དང་དཔའ་བྱེད་ཅན༔ རྡོ་རྗེ་རྩེ་མོ་རབ་འཕྲོ་བ༔ཅེས་སོ༔
ལེགས་པར་བསྒྲེང་ནས་པདྨར་བསྣུན༔ རྡོ་རྗེ་རྩ་བར་སྟིམ་གྱིས་ཕུལ་ནས་ནི༔ མྱུར་དུ་མི་སྤྱོད་ཅུང་ཞིག་བཞག་ནས་སུ༔ དེ་ནས་དལ་བུས་ཉུག་ཉུག་སྤྱོད་པ་ལས༔ བཅུད་ཀྱི་ཐིག་ལེ་དངས་མ་ཟག་མེད་བརྒྱད༔ རྩ་མདུད་ལྔ་དང་སྨིན་ཕྲག་སྙིང་དཀྱིལ་དང་༔ རྡོ་རྗེའི་པདྨའི་རྩེར་གནས་པ་རྣམས་གཡོས༔ ཧྃ་ལས་ཏི་ལ་འཛག་ནས་མགྲིན་པར་སླེབ༔ འདོད་ཆགས་གཉིས་འཛིན་རྟོག་པ་རགས་པ་འགག༔ ལུས་སེམས་བདེ་བར་འཆར་བ་སྤྲུལ་སྐུ་ཡིན༔ དེ་ནས་ཉམས་སད་ཅུང་ཞིག་དྲག་པར་སྤྱོད༔ རྩ་བཟང་མིན་པ་ངན་པའི་རིགས་རྣམས་ལ༔ དྲག་ཏུ་སྤྱོད་ན་ཐིག་ལེ་མྱུར་འཆོར་བས༔ དེ་ཕྱིར་ཚོད་ལན་བྱེད་ཅིང་དལ་བུས་སྤྱོད༔ དགའ་བཞི་དང་པོའི་དགའ་བ བཅུད་ཀྱི་ཐིག་ལེ་རྣམས་ནས་དངས་སྙིགས་ཀྱིས༔ ཐིག་ལེ་ཞུན་ཆུ་ཐད་ཀ་ཐད་ཀ་ནས༔ འཁྱག་པའི་ཞུན་ཆུ་ལྟ་བུར་མར་ལ་ཟག༔ དྷུ་ཏིའི་ནང་ནས་རླུང་གིས་མར་མར་ཕུལ༔ མགྲིན་པའི་ཐད་ནས་སྙིང་གར་ཕེབས་པ་དང་༔ གང་ལ་བདེ་བ་ཇེ་ཆེར་འབར་བ་དེ༔ གཞན་སྣང་རྟོག་པ་མེད་པར་བདེ་ལྷང་འགྲོ༔ བདེ་བ་ལོངས་སྐུར་ཉམས་སུ་མྱོང་བ་སྟེ༔ དགའ་བ་བཞི་ལས་མཆོག་དགའི་ཡེ་ཤེས་སོ༔ ཞེ་སྡང་ལས་གྱུར་རྟོག་པ་སོ་གསུམ་འགག༔ དང་པོ་སྣང་བ་ཞེས་བྱ་བག་ཙམ་གསལ༔ ད་རུང་རིག་པ་མ་ཡེངས་སྤྱོད་པ་དང་༔ བདེ་བ་ཇེ་ཆེར་ལྟེ་བའི་ཐད་དུ་སླེབ༔ གང་ལ་བདེ་སྟོབས་ཆེ་ཞིང་དགའ་བདེ་འབར༔ ངོ་བོ་ཉིད་སྐུ་ཉམས་སུ་མྱོང་བ་སྟེ༔ དགའ་བ་བཞི་ལ་མཆོག་དགའི་ཡེ་ཤེས་སོ༔ འདོད་ཆགས་ལས་བྱུང་རྟོག་པ་བཞི་བཅུ་འགག༔ གཉིས་པ་མཆེད་པ་ཞེས་བྱ་སྔར་བས་གསལ༔དེ་ནས་ཚོད་སྦྱར་དལ་བུས་ཉུག་ཅིང་སྤྱོད༔ བྱང་སེམས་རྡོ་རྗེའི་རྩ་བར་ཕེབས་པའི་ཚེ༔ གོང་ལས་བདེ་ཉམས་བདུན་འགྱུར་ཙམ་གྱིས་འཕེལ༔བདེ་ལ་རྟོག་པ་མེད་པའི་ཉམས་སྣང་འཆར༔ དེ་དུས་ཞེན་མེད་བདེ་སྟོང་དབྱེར་མེད་བསྲེ༔ ཞེན་ན་ཐ་མལ་ཉོན་མོངས་འཁྲུལ་སྣང་ཡིན༔ ཞེན་མེད་ངང་ནས་བདེ་ལ་སེམས་གཏད་ནས༔ བདེ་བ་མ་ཡལ་ཙམ་དུ་དལ་བུས་སྲུབས༔ བདེ་བ་འཆོར་སྙམ་བྱུང་ན་འོག་སྒོ་ཀློད༔ རིག་པ་ཀ་དག་ངང་ལ་ལྷན་ནེ་བཞག༔ མཐེ་མཛུབ་མི་བསྐུམ་ཉ་བཞི་ཀློད་པ་དང་༔ བདེ་བ་མི་འཆོར་ལྷན་ནེ་གནས་པ་འོང་༔ བདེ་བ་ཡལ་བ་འདྲ་ན་ཅུང་ཟད་བསྒུལ༔ བདེ་བ་འཆོར་བ་འདྲ་ན་འོག་སྒོ་གློད༔ དེ་གཉིས་རེས་མོས་ཉམས་ཚད་བྱ་ཞིང་བསྐྱིལ༔ བདེ་བ་ཡུན་རིང་དགའ་བདེ་དཔག་མེད་ཅིང་༔ བདེ་སྟོང་འཛིན་མེད་ཆོས་སྐུའི་དགོངས་པ་ཡིན༔
དགའ་བ་བཞི་ལས་ལྷན་ཅིག་སྐྱེས་དགའ་ལྷན་ཅིག་སྐྱེས་དགའ་སྟེ ༔ གཏི་མུག་ལས་གྱུར་རྟོག་པ་བདུན་འགག་གོ༔ གསུམ་པའི་ཡེ་ཤེས་བདེ་བ་ཉེར་ཐོབ་ཞེས༔ བདེ་བ་གསལ་བ་མི་རྟོག་ཉམས་སྐྱེའོ༔ དུས་གསུམ་རྒྱལ་བའི་དགོངས་པ་དེ་ཀ་ཡིན༔ དེ་དུས་བདེ་བའི་ངོ་བོ་ལ་བལྟས་པས༔ ཅིར་ཡང་མ་གྲུབ་ངོ་བོ་ཀ་དག་སྟོང་༔ དགའ་བ་བཞི་ལས་དགའ་བྲལ་དགའ་བ་སྟེ༔ འཇམ་དཔལ་ལས༔ཆགས་བྲལ་ཡུལ་ལས་འདས་པ་པོ༔ མི་མངོན་མི་སྣང་གསལ་བྱེད་མིན༔ མི་འགྱུར་ཀུན་གྲོལ་ཁྱབ་པའོ༔ ཕྲ་ཞིང་ཟག་མེད་ས་བོན་ནོ༔ ཅེས་སོ༔
ཆད་ལྟ་བེམ་སྟོང་མ་ཡིན་རིག་ཅིང་གསལ༔ གསལ་ལ་མཚན་མར་མ་གྲུབ་བདེ་ལ་སྟོང་༔ མཚན་མའི་རྣམ་རྟོག་མེད་དོ་བདེ་བའི་ངང༔ དེ་ཉིད་ངོ་བོ་སྟོང་ལ་རང་བཞིན་བདེ༔ རྣམ་པ་གསལ་ཞིང་རིག་པ་རྟོག་པ་མེད༔ མཚན་ཉིད་གཉིས་སུ་མེད་པའི་ངང་ལ་གནས༔ དེའི་ཀའི་ངང་ལ་ཐམས་ཅད་ཀུན་རྫོགས་པའི༔ བླ་མེད་སྔགས་ཀྱི་རྫོགས་རིམ་དེ་ཉིད་ཡིན༔ རྒྱལ་བ་སྐུ་བཞི་དགོངས་པ་དེ་ཀ་ཡིན༔ དེ་ཉིད་རྒྱུན་དུ་གནས་པས་སངས་རྒྱས་ཡིན༔ དེ་འདྲའི་གནད་དེ་སྐྱེ་བོས་མ་ཤེས་པས༔ སྙོམས་འཇུག་དུས་སུ་བདེ་བ་ཡུད་ཙམ་ཏེ༔ ཐ་མལ་འདོད་ཆགས་སྤྱོད་དུས་ཡོད་མོད་ཀྱང་༔ དེ་ཉིད་བཟུང་བསྐྱིལ་སྤེལ་གསུམ་མ་ཤེས་པས༔ ཐ་མལ་འདོད་ཆགས་རང་ཁར་སྤྱད་པ་ལས༔ བདེ་བ་ཡུན་ཐུང་སྡུག་བསྔལ་རྒྱུ་རུ་སོང་༔ བདེ་ལ་ཞེན་པས་འདོད་ཁམས་གནས་སུ་གོལ༔ གསལ་ལ་ཞེན་པས་གཟུགས་ཁམས་གནས་སུ་གོལ༔ སྟོང་པ་ལ་ཞེན་གཟུགས་མེད་ཁམས་སུ་གོལ༔ བདེ་གསལ་སྟོང་པ་ཉིད་ལ་ཞེན་མེད་དུ༔ ཉམས་སུ་ལེན་པ་ཁམས་གསུམ་གནས་ནས་འཕགས༔ དེ་ཕྱིར་འཕགས་པ་ཞེས་ཀྱང་བྱ་བའོ༔ བདེ་བ་དེ་ཀའི་རང་ལ་རྒྱུན་དུ་གནས༔ སྡུག་བསྔལ་འདམ་ནས་བདེ་བར་གཤེགས་པའི་ཕྱིར༔ དེ་ཕྱིར་བདེ་བར་གཤེགས་པ་ཞེས་བྱའོ༔ སྡུག་བསྔལ་བྱ་བ་མིང་ཡང་མེད་པར་སོང་༔འཇམ་དཔལ་ལས༔ སྡུག་བསྔལ་གསུམ་གྱི་སྡུག་བསྔལ་ཞིཿགསུམ་སེལ་མཐར་ཐུག་གྲོལ་གསུམ་ཐོབ༔ སྒྲིབ་པ་ཀུན་ལས་རྣམ་པར་གྲོལ༔ཅེས་སོ༔ བདེ་བ་ཆེན་པོ་ཡེ་ཤེས་རྒྱས་པའི་ཕྱིར༔ དེ་ཕྱིར་སངས་རྒྱས་ཞེས་སུ་མིང་བཏགས་སོ༔ དེ་ལྟར་བདེ་བའི་ངོ་བོ་ངོ་སྤྲད་ནས༔ དེ་ནས་བདེ་བ་འཆོར་འཆོར་འདྲ་བ་ན༔ བྱང་སེམས་བདེ་བ་བཏང་རེ་ཤི་སྙམ་པའི༔ གཉེན་པོ་ཞེ་བཅད་དྲག་པོས་བཟློག་པར་བྱ༔ དེ་ནི་དཀའ་ཐུབ་སྡོམ་པའི་མཆོག་ཏུ་འགྱུར༔ ཉན་ཐོས་བུད་མེད་རྒྱང་དུ་བསྲིང་བ་ཡི༔ ཆགས་པའི་གདུང་བ་གཉེན་པོས་བཟློག་ཏུ་མེད༔དཀའ་ཐུབ་སྡོམ་པ་ཐོབ་པའི་མིང་ཡང་མེད༔ འདིར་ནི་བུད་མེད་དངོས་དང་དམ་འཁྱུད་ནས༔ བྱང་སེམས་རྡོ་རྗེའི་རྩེ་ན་བཟློག་པ་ཡི༔ གཉེན་པོ་བཟུང་ཞིང་དཀའ་ཐུབ་དྲག་པོའོ༔ འཇམ་དཔལ་ལས༔ ཚུལ་ཁྲིམས་ཆེན་པོ་འཆིང་བའི་མཆོག༔ བཟོད་ཆེན་འཆང་བ་བསྟན་པ་པོ༔ བརྩོན་འགྲུས་ཆེན་པོ་བསྐུལ་བའི་ཕྱིར༔དཀའ་ཐུབ་མཐར་ཕྱིན་དཀའ་ཐུབ་ཆེ༔ ཅེས་སོ། །དེ་ནས་བཟློག་པའི་འཁྲུལ་འཁོར་འདི་ལྟར་བྱ༔ མིང་ཅན་གྱིས་ནི་མིང་མེད་རྩ་བ་མནན༔ སྐྱེད་བྱེད་ལྔ་བསྐུམ་ཁྱད་པར་གྱད་བཞི་བསྐུམ༔ ངན་འགྲོའི་ལམ་གཉིས་དྲག་ཏུ་བསྡོམས་ནས་ཀྱང་༔ འོག་རླུང་དྲག་པོ་གྱེན་དུ་དྲངས་པར་བྱ༔ རྒྱ་མཚོ་རང་སྦྱར་དར་དམར་གུང་ལ་བསྐྱོད༔ རྒྱང་ཞགས་གནམ་ལྟ་ཁོང་འདྲེན་དྲག་པོ་ཡིས༔ མཐེ་བོང་གཉིས་ཀྱི་སྲིན་ལག་རྩ་བ་མནན༔ ཁུ་ཚུར་དམ་བཅངས་ལྟེ་འོག་གསང་གནས་ནས༔ དྲག་ཏུ་འཐེན་ནས་སྤྱི་བོར་ཡང་ཡང་འཕོངས༔ བྱང་སེམས་སྐར་མ་མདའ་འཕངས་ལྟར་སྤྱི་བོར་བསྐྱལ༔ ཁྱད་པར་འཁྲུལ་འཁོར་གནད་ནི་འདི་ལྟར་བྱ༔ ལུས་ཀྱི་འཁྲུལ་འཁོར་ལུས་པོ་འདར་བ་གཅེས༔ འདྲེན་གྱི་གནད་ནི་ཁོང་འདྲེན་དྲག་པོ་གཅེས༔ དམིགས་པའི་གནད་ནི་སྤྱི་བོར་གཏད་པ་གཅེས༔ ལུས་ཀྱི་བྱང་ལོག་ཤེད་བསྐྱེད་འདར་ཕྲིལ་བཏང་༔ དེས་ནི་བདེ་བ་ལྟེ་བར་ཚད་མེད་སྐྱེ༔ དེ་ནས་དྲངས་བས་སྙིང་ཁར་བདེ་བ་སྐྱེ༔ དེ་ནས་རིམ་བཞིན་མས་བསྟེན་དགའ་བཞི་མྱོང་༔ དེ་རྗེས་ཐབས་ཤེས་གཉིས་པོ་ཡ་བྲལ་ནས༔ ལག་པ་ས་གནོན་རྐང་བ་སྐྱིལ་ཀྲུང་བྱ༔ རླུང་འབུད་ལུས་སྤྲུག་ལུག་གི་སོག་འགྱུར་བྱ༔ དམིགས་པས་ཐིག་ལེས་ལུས་ཀུན་ཁྱབ་པར་བསྒོམ༔ ཡང་ཅིག་ཐིག་ལེ་འཛིན་པའི་གནད་ཅིག་ལ༔ ཐིག་ལེ་མ་ཐུབ་འཆོར་འཆོར་འདྲ་གྱུར་ན༔ བདུད་བཞིའི་བུག་པ་གཉིས་ཀྱི་བར་དག་ཏུ༔ རྡོ་རྗེ་རྩ་བ་ཆིལ་གྱིས་མནན་ནས་སུ༔ དམིགས་པ་མ་ཡེངས་བསྒོམ་རྒྱུ་ཅི་ཡང་མེད༔ སྒོམ་མེད་ངང་ལ་འདུན་པ་སྤྱི་བོར་གཏད༔ དེ་མ་ཐག་ཏུ་བྱང་སེམས་གྱེན་ལ་ལོག༔ གཟེར་འགག་གནད་ཀྱི་ཐེམ་བུ་ཞེས་བྱའོ༔ ཆུ་སྲིན་གྲ་འགག་ཅེས་ཀྱང་ཟེར་བ་ཡིན༔ བསྐྱིལ་བཟློག་ཁྲེམ་པ་དུས་གཅིག་འབྱུང་བ་ཡིན༔ དེ་རྗེས་བུམ་པ་ཅན་གྱི་རླུང་བཟུང་ནས༔ རིག་པ་ཀ་དག་ངང་ལ་ཡུན་རིང་བཞག༔ དེ་ནི་གེགས་མི་འབྱུང་ཞིང་ལུས་ལ་ཁྱབ༔ གཞན་ཡང་བྱང་སེམས་རྩ་མིག་གདབ་པ་ལ༔ ལག་པ་གཡོན་པའི་སྲིན་ལག་ས་ལ་འཛུགས༔ ལུས་ཀྱི་ལྗིད་ནི་སྲིན་ལག་ལ་བཀལ་ནས༔ འཇམ་རླུང་བཟུང་བས་ཐིག་ལེ་རྩ་མིག་ཐིམ༔ ཡང་ན་གཡོན་པའི་མཐེ་བོང་སྲིན་ལག་མནན༔
ཁུ་ཚུར་དམ་བསྡོམས་ས་ལ་བཙུགས་ནས་ནི༔ ལུས་ཀྱི་ལྗིད་བསྐུར་རྩ་མིག་ཐིམ་པར་འགྱུར༔ སཱ་མཱ་ཡཱ༔ རྒྱ་རྒྱ་རྒྱ༔ དེ་ནི་གཞན་ལུས་ཐུན་མོང་གདམས་པ་སྟེ༔ དེ་ནས་ཁྱད་པར་ཅན་གྱི་གཞན་ལུས་ནི༔ རང་གི་ཐིག་ལེ་བརྟན་པ་ཐོབ་ནས་ནི༔ ཤེས་རབ་མ་ཡི་བདེ་བ་དྲང་བ་ནི༔ བུ་སྐྱེས་ཙམ་ཞིག་ལུས་རྒུད་སྡུག་བསྔལ་མྱོང༔ གཅོང་ནད་ཅན་དང་རྩ་ངན་རིགས་ངན་ལ༔ དྲང་ཡང་མི་དྲང་དྲངས་ཀྱང་ནད་དུ་འགྱུར༔ གཞོན་ཞིང་ལུས་དར་རྩ་བཟང་རིགས་བཟང་ལ༔ དྲང་བས་དྲངས་ཤིང་ཡོན་ཏན་སྟེར་བའི་ཕྱིར༔ ཕྱག་རྒྱའི་བདེ་བ་འདི་ལྟར་སྦྱངས༔ ཐོག་མར་རང་ལུས་དུས་ནས་ཤེས་རབ་མའི༔ པདྨའི་དཀྱིལ་ནས་རཀྟའི་དངས་མ་དེ༔ གསང་བའི་རྡོ་རྗེས་ཧུབ་ཀྱིས་བཏབ་ནས་ནི༔ ཁབ་ལེན་རྡོ་ལ་ལྕགས་འདུ་ལྟ་བུར་འཐེན༔ དབུ་མར་བརྒྱུད་ནས་སྤྱི་བོའི་ཧཾ་ལ་བསྟིམ༔ དེ་ལ་ཡང་ནས་ཡང་དུ་སྦྱང་བར་བྱ༔ བྱང་སེམས་མགོ་གཡས་ཙམ་ནས་བཟློག་ཀྱང་བཀྲམ༔ དེ་ནས་ལྟེ་བར་སླེབས་ནས་བཟློག་ཅིང་བཀྲམ༔ དེ་ནས་གསང་བ་རྡོ་རྗེའི་རྩ་བ་ནས༔ བཟློག་ཀྱང་བཀྲམ་པ་ཡང་ནས་ཡང་དུ་བྱ༔
འདུན་པ་གཏད་པ་ཙམ་གྱིས་ལོག་པ་ནི༔ ཚོད་ལེན་རྡོ་རྗེ་སྐེད་པ་ནས་ཀྱང་བཟློག༔ བྱང་བའི་ཚད་ནི་རྡོ་རྗེའི་རྩེ་ནས་ཐུབ༔ དེ་ནས་ཕྱག་རྒྱ་དངོས་ལ་བསླབ་པ་ནི༔ ཕྱག་རྒྱ་མ་ཡང་ཀུན་ལ་མི་དྲང་ཞིང་༔ ཁྱད་པར་པདྨ་ཅན་གྱི་རིགས་ལ་དྲངས༔ ཡང་ཡང་རླུང་ལ་ཤིན་ཏུ་བྱང་བ་དང་༔ རང་ལུས་ཤིན་ཏུ་བྱང་ནས་དྲངས་པ་ཡིན༔ དེ་ནས་བདེ་བ་དྲངས་བ་འདི་ལྟར་བྱ༔ ཕྱག་རྒྱ་ལུས་ཟུངས་རྒྱས་པའི་ཟས་ཀྱིས་གསོ༔ ཁྱད་པར་འབྲས་གསུམ་པ་ཡི་སྨན་མར་ལ༔ འོ་མ་ལྕགས་ཕྱེ་ལྕགས་གཡའ་བཏབ་པ་བྱིན༔ ལྕམ་པ་གཡེར་མའི་ཐང་གིས་རྩ་ཁ་ཕྱེ༔ རང་ཉིད་དབང་ལག་རམ་ཉེའི་གདུས་ཁུ་ལ༔ 
སྦྲང་རྩི་བུ་རམ་འབྲས་བུ་གསུམ་དང་ནི༔ རྟག་ངུ་བ་དང་ཨ་བ་སྦྲུལ་ཤ་དང་༔ རུ་རྟ་ཀ་ར་ཅོང་ཞི་དམར་པོ་དང་༔ མཆིལ་པ་མགོ་དམར་ད་བྱིད་ཤ་སྦྱར་ལ༔ ཁབ་ལེན་བཏབ་པའི་རི་ལུ་ལྟོ་ལྟོར་བཏང་༔ ཆང་དང་འོ་མ་ཤ་བཟང་དཀར་གསུམ་དང་༔ མངར་གསུམ་བཅུད་ལེན་ཟས་རྣམས་གང་རྙེད་བཟའ༔ ཁྲུས་བྱས་འབྲི་མར་བསྐུ་མཉེ་ཡང་ཡང་བྱ༔ ཁྱད་པར་རླུང་ལ་ཤིན་ཏུ་བྱང་བར་བྱ༔ དེ་ནས་རང་ལུས་ཚགས་སུ་བཅུག་པའོ༔ ༔རྒྱ་རྒྱ་རྒྱ༔ དེ་ནི་ཕྱག་རྒྱའི་རྩ་བཙལ་བསླབ་པ་ནི༔ ཐབས་ཀྱིས་ཆང་དང་སྦྲང་རྩི་སྦྱར་བ་ཡིས༔ ཤེས་རབ་མ་ལ་བསྐུ་མཉེ་ཡང་ཡང་བྱ༔ གཟུགས་ལ་བལྟ་ཞིང་འཛུམ་དང་དགོད་པར་བྱ༔ སྒྲ་ནི་ཆགས་པའི་ཚིག་སྨྲ་དྲི་ལ་སྣོམ༔ རོ་ནི་ལྕེ་འཇིབས་ཀ་ར་སྙེད་རེས་བྱ༔ རེག་བྱ་དམ་དུ་འཁྱུད་དང་ནུ་མ་མཉེས༔ གཡའ་སྒག་སེན་མོས་བཏབ་ཅིང་རྡོ་རྗེ་བསྟན༔ དེ་ནས་ཤེས་རབ་ཆགས་པ་སྐྱེས་པའི་རྟགས༔ བཞིན་འགྱུར་གདོང་ལ་ཟིལ་པ་ཕྲམ་གྱིས་འོང་༔ ངག་ནས་དགོད་དང་འཁྲིག་ཚིག་སྨྲ་བ་དང་༔ དབུགས་སྡངས་ལུས་འདར་བ་སྤུ་གཟེང་གི་འོང་༔ རྐང་བ་བརྐྱང་བསྐུམ་མིང་ཞིང་མིག་ཟུམ་བལྟ༔ ངོ་ཚ་མེད་པར་རང་ལ་འཁྱུད་པར་འོང་༔ དེ་ནི་རྩ་སྣ་མར་ལ་ལུག་པར་འགྱུར༔ འདོད་པ་ཆེན་པོ་བདེ་བ་ཆེ༔ དགའ་བ་ཆེན་པོ་མགུ་བ་ཆེ༔ ཞེས་སོ༔ དེ་ནས་ཕྱིང་པ་རྡོ་རྗེའི་ཚད་ཙམ་བ༔ སོར་དྲུག་ཚད་ཙམ་འབྲི་མར་བྱ་རྒོད་ཚིལ༔ བྱུགས་ནས་བཤང་པའི་ལམ་ལ་ཡར་ལ་བཏང་༔ མཁལ་ཁུང་གཉིས་སུ་དར་གྱི་ཕོ་ལྟོ་རེ༔ བཅུག་ནས་རྐེད་པ་དར་གྱིས་ལྗིད་ཀྱིས་བསྡམ༔
གདན་འབོལ་སྟེང་དུ་སྒ་བསྟད་གན་རྐྱལ་བསྙལ༔ མཁལ་མ་གཉིས་དང་བཤང་སྒོ་ནང་ལོག་པས༔བྷ་གའི་གཡས་གཡོན་ནུ་མ་འདྲ་བ་ཡི༔ འབུ་རུ་གཉིས་འོང་ཁ་ཕྱེ་བལྟས་པའི་ཚེ༔ རྩ་དེ་སྦོམ་ཕྲ་རྒྱ་ཁབ་ཙམ་ཅིག་ལ༔ རིང་ན་སོར་དྲུག་འབྲིང་ན་སོར་བཞི་ཙམ༔ ཐུང་ན་སོར་གསུམ་ཡང་ཐུང་སོར་གཉིས་ཙམ༔ ཤིན་ཏུ་ཐུང་ན་སོར་གཅིག་ཙམ་པ་ཅིག༔ ཟེའུ་འབྲུའི་མགོ་འམ་གཡས་གཡོན་གང་རུང་དུ༔ འོང་སྟེ་དེ་ལ་རྩ་རིག་འདི་ལྟར་ཡོད༔ བླུགས་མ་དུང་མ་ཁ་གདོང་ཟ་བྱེད་མ༔ པདྨ་ཅན་དང་ལྔ་རུ་འདུས་པ་སྟེ༔ དང་པོ་པདྨའི་རྩ་སྦུག་ཡངས་པ་ན༔ དེ་ལ་བླུགས་མ་ཞེས་བྱ་དུང་ཆེན་མ༔ རྩ་སྦུག་འཁྱིལ་ཞིང་དོག་བས་འབྲོས་པར་བྱེད༔ ཟུག་རྔུ་སྐྱེ་འགྱུར་དུང་ཆེན་མ་ཞེས་བྱ༔ པདྨ་ངན་ཅིང་རྩ་རྩུབ་ཚ་བ་ནི༔ ཁ་གདོང་མ་ཞེས་བྱ་སྟེ་ཟ་བྱེད་མ༔ རྩ་སྦུག་ཞ་བ་ཟ་བྱེད་མ་ཞེས་བྱ༔
བྷ་ག་པདྨ་ལྟར་སྟུར་རྩ་དེ་ནི༔ པད་སྣེ་ལྟར་ཕྲ་རྩ་ཁ་པདྨ་འདྲ༔ དེ་ཕྱིར་རྩ་ཡི་ཁྱད་པར་བཟང་ངན་གྱིས༔ བྷ་ག་རབ་འབྲིང་ཐ་མར་གྱུར་པ་ཡིན༔ པདྨ་ཅན་མཆོག་བླུགས་མ་དུང་ཅན་མ༔ བར་མ་འབྲིང་ཡིན་ཟ་བྱེད་ཁ་གདོང་མ༔ སྐྱོན་རྣམས་སྤངས་དཀའ་བྷ་གའི་ཐ་མའོ༔ ཡང་ན་གནས་པའི་རྩ་ལ་རབ་འབྲིང་གསུམ༔ རབ་ནི་ཤིན་ཏུ་ཕྲ་ཤིང་བར་མ་འབྲིང་༔ ཐ་མ་ཐུང་ལ་གྱོང་པ་སྐྱོན་དུ་འགྱུར༔ བྷ་གའི་རྩ་རྣམས་རབ་འབྲིང་ཐ་མ་ལས༔ རབ་འབྲིང་བསྟེན་ཅིང་ཐ་མ་རྟག་པར་སྤངས༔ དེ་ལྟར་རྩ་ཡི་རིགས་རྣམས་གང་ཡིན་ཀྱང་༔ སྲིན་ལག་མར་བྱུགས་བྷ་གའི་ནང་དཀྲུགས་པས༔ རྩ་དེ་ཧྲུད་ཧྲུད་བྱུང་ན་རྙེད་པ་ཡིན༔ བྱ་སྒོག་ཁྱི་སྒོག་ཐ་ངམ་རེ་རལ་དང་༔ སྔོ་རྩི་བ་དང་གླང་བུའི་སྨང་ཁའི་སྤྲེ༔ དེ་རྣམས་ཞིབ་བཏགས་གུར་གུམ་དང་སྦྱར་ཏེ༔ མར་དང་སྦྱར་ཏེ་རི་ལུ་མཁར་བཅུག་པས༔ རྩ་ཁ་བྱེ་འགྱུར་གཞན་ཡང་རྫས་དེ་ཉིད༔ ཟེའུ་འབྲུའི་མགོ་རུ་བྱུགས་ན་རྩ་མི་བྲོས༔ དེ་ནས་སྦྲང་རྒོད་ཞོ་ཤ་སྒ་སྐྱ་དང་༔ སྒོག་གཅིག་མ་རྣམས་ཕག་ཚིལ་སྙིང་པར་སྦྱར༔ ཆང་སྙིང་གར་མས་སྦྱར་ནས་སྩོ་སསྩ་ཕྱུ་ཁ་ཐིག་ལེ་མ་གཏོང་རྡོ་རྗེ་བྷ་གར་བསྣུན༔
རྡོ་རྗེ་རྩ་བར་གཏིམ་གྱིས་ཕུལ་ནས་ནི༔ དར་ཅིག་མི་སྤྱོད་རྡོ་རྗེ་གཏེམ་མེ་བཞག༔ དེ་ནས་རྡོ་རྗེ་པདྨའི་འོག་ཏུ་བཅུག༔ འོག་ནས་སྟེང་དུ་སྒྲིལ་ཞིང་གཡས་ནས་གཡོན༔ གཡོན་ནས་གཡས་བཀན་མཁའ་ནས་སྟེང་དུ་བཀན༔ གཅུས་གྱེན་བཀན་ལ་དཀྲུགས་ཤིང་ཕུལ་བ་ན༔ རྩ་དང་ཕྲད་ན་སྐད་ངན་རྐྱང་པའོ༔ འདར་གཡེང་སྔངས་པ་བྱུང་ན་ཆིལ་གྱིས་མནན༔ རྩ་སྣ་རྡོ་རྗེའི་རྩེ་ལ་ཧྲུད་ཧྲུད་འོང་༔ དེ་ཉིད་རྡོ་རྗེའི་སྦུ་གུར་ཆུད་པར་བྱ༔ དེ་ནས་རྟོགས་པ་གཏན་ནས་ཆིལ་གྱིས་མནན༔ ཕྱག་རྒྱ་ཐབས་ཀྱིས་མགུལ་ནས་དམ་དུ་འཁྱུད༔ འོག་སྒོ་ཕྱིར་ཕུལ་སྟེང་རླུང་ཆིལ་གྱིས་མནན༔ ཐབས་ཀྱིས་ཡུམ་གྱི་བཅུ་དྲུག་མདོ་ནས་བསྡམ༔ སང་སིང་མེད་པར་དམ་དུ་སྦྱར་ལ་མནན༔ རྩ་སྣ་རྡོ་རྗེའི་བུ་གར་བཅུག་ལ་བསྒུལ༔ རན་ཙམ་བསྒུལ་ཞིང་འོག་རླུང་དྲག་ཏུ་འཐེན༔ ཡབ་ཡུམ་གཉིས་ཀ་ཚད་མེད་བདེ་བ་སྐྱེ༔ རྩ་སྣ་ཟིན་རྟགས་རྣམ་པ་གཉིས་འབྱུང་སྟེ༔ ཡབ་ཡུམ་གཉིས་དེ་དང་པོ་ཡབ་ཀྱིས་རྟགས༔ རང་གི་རྡོ་རྗེའི་རྩེ་དང་ཤེས་རབ་མའི༔ དབུ་མའི་རྩེ་དང་གཅིག་ཏུ་འབྲེལ་སྙེམ་སྟེ༔ བཏོན་ཀྱང་མི་ཐོན་སྙམ་པའི་ཉམས་འབྱུང་ངོ་༔ རྡོ་རྗེ་མཁྲང་ཞིང་ཐིག་ལེ་བརྟན་པ་དང་༔ མ་བྱུང་བར་དུ་རྡོ་རྗེའི་འཁྲུལ་འཁོར་བྱ༔ ཡུམ་རྟགས་བུ་མོའི་འཁྲུལ་འཁོར་སྣ་ཚོགས་སྟོན༔ བུ་མོའི་འཁྲུལ་འཁོར་སྣ་ཚོགས་བྱེད་པ་ནི༔ དེས་ནི་བདེ་བ་བདུན་འགྱུར་ཙམ་གྱི་ཆེ༔ ཡུམ་ལ་བདེ་བ་མ་སྐྱེས་བར་མི་དྲེང་༔ བདེ་བ་ཚད་ཕེབས་ཆིལ་གྱིས་སྐྱེས་པའི་ཚེ༔ ཡུམ་གྱིས་མཁུན་ཆུང་བྱེད་ནས་སྐད་ངན་འཆོར༔ མིག་བཙུམས་སོ་འདེབས་དྲན་མེད་འགྱུར་བ་དང་༔ རང་དབང་མེད་པར་བསྒུལ་བསྐྱོད་གཡེམ་པ་དང་༔ མ་བསླབས་འཁྲུལ་འཁོར་སྣ་ཚོགས་དེ་དུས་ཤེས༔ བདེ་བ་རྩ་སྣེར་སླེབ་པའི་དུས་དེ་རུ༔ དམིགས་པ་ཡུམ་གྱི་རཀྟ་དངས་མ་དེ༔ རྡོ་རྗེའི་ཧུབ་ཀྱིས་བཏབ་ནས་ཅུར་གྱིས་མིད༔དབུ་མའི་ནང་ནང་ནས་སྤྱི་བའི་ཧཾ་ལ་ཐིམ༔ དེ་དུས་གླིང་བཞི་དབང་སྡུད་སྐྱོད་བྱེད་བསྐུམ༔ སྦྲུལ་ཚང་བྲག་སྦྱར་དར་ཆེན་མཁའ་ལ་བསྐྱོད༔ ཉི་ཟླ་གྱེན་བཟློག་ངན་འགྲོའི་ལམ་གཉིས་བསྡམ༔ ཁོང་འདྲེན་དྲག་འཐེན་ཐམས་ཅད་དུས་གཅིག་ཏུ༔ གྱེན་དུ་ན་ར་ར་འདྲེན་ཡང་ཡང་བྱ༔ རིག་པ་ནམ་མཁའི་དབྱིངས་སུ་ཅེར་རེ་གཏད༔ དྲངས་པའི་རྟགས་སུ་རྡོ་རྗེའི་མགོ་འཁྱོག་ཅིང་༔ སྦྲིད་ཆིལ་ཚ་ཆིལ་བདེ་དྲོད་འབར་བར་འོང་༔ ཡུམ་གྱི་སྣང་བ་ཧུབ་ཀྱིས་བཏབ་སྙམ་བྱེད༔ དྲན་མེད་དྲུ་བུ་འགྲིལ་ལྟར་སོང་སྙམ་འབྱུང་༔ བདེ་བ་ཡལ་ནས་ཡབ་ལ་བདེ་ལྷང་འབྱུང་༔ དེ་ནས་བཟློག་པ་ནན་ཆེར་བསྐྱར་ཞིང་བྱ༔ དེ་རྗེས་གོང་གི་བཀྲམ་པའི་འཁྲུལ་འཁོར་བྱ༔ ཁྲེམས་རྟགས་ལུས་སྟོད་བདེ་ཞིང་ཚིམ་པ་འབྱུང་༔ རོ་མཆོག་ཞིམ་པོས་ལུས་པོ་གང་སྙམ་བྱེད༔ དེ་ནས་བུམ་པ་ཅན་གྱི་རླུང་བཟུང་ནས༔ དབྱིངས་རིག་དོན་ལ་མ་ཡེངས་ལྷན་ནེ་བཞག༔ ཕྱག་རྒྱའི་བཀྲག་མདངས་འཚེར་ཏེ་མགོ་འཁོར་ཞིང་༔ ཤེས་པ་ཟི་ཐིམ་སྙིང་སྟོང་འཕྱོང་བ་འོང་༔ ཤ་ཆང་བཅུད་ལྡན་ཟས་ཀྱིས་ཁམས་གསོ་ཞིང་༔ བསྐུ་མཉེ་ལུས་ཟུངས་གསོ་བའི་ཐབས་ལ་འབད༔ ཟས་ནོར་བཟང་པོས་ཚིམ་པར་བྱས་ལ་བཏང་༔
རང་ཉིད་ཐིག་ལེའི་རྩལ་སྦྱངས་འབད་པ་ནི༔ ལུས་ནི་འོལ་མ་སེ་བའི་འབྲས་བུའམ༔ བྱི་རུ་མར་ཁུའི་་ནང་ནས་བཏོན་ལྟར་འབྱུང་༔ བདེ་སྟོང་འཛིན་མེད་རང་གྲོལ་ཆོས་སྐུར་ཤར༔ ཐ་མལ་ཞེན་པས་མ་བཅིངས་ཉམས་བླངས་ན༔ བདེ་སྟོང་རྒྱུན་ཆད་མེད་དེ་བརྟན་པའི་ཚད༔ ལུས་ཀྱི་སྣང་བ་རྨ་དང་ཚེར་མ་ཟུག༔ སྦྲང་བུས་ཟོས་སམ་རླུང་དང་ཚ་གྲངས་ཀུན༔ བདེ་བའི་ངང་དུ་ལྷང་ལྷང་བྱུང་གྱུར་ན༔ བདེ་བ་བརྟན་པའི་ཚད་དེ་￼སངས་རྒྱས་ཡིན༔ ལོངས་སྤྱོད་རྫོགས་པའི་དགོངས་པ་དེ་ཀ་ཡིན༔ རྒྱ་རྒྱ་རྒྱ༔ གཞན་ཡང་བྷ་གའི་རྩ་རིགས་མང་པའི་ཕྱིར༔ སྦྱོར་ཐབས་རེ་རེས་རྩ་སྣ་མི་རྙེད་པས༔ རྩ་རིགས་དེ་ལ་སྦྱོར་ཐབས་རེ་རེ་དགོས༔ དེ་ཕྱིར་སྦྱོར་ཐབས་མང་བས་རྩ་སྣ་བཙལ༔ ཕལ་ཆེར་རྩ་སྣ་ལྔ་རུ་འདུས་པ་ཡིན༔ རྒྱས་པར་དབྱེ་ན་རྩ་རིགས་མང་བའི་ཕྱིར༔ སྦྱོར་ཐབས་ལ་ཡང་གཙོ་བོ་རྣམ་པ་ལྔ༔ ཡན་ལག་སྦྱོར་ཐབས་བཅུ་དྲུག་བསྟན་པའོ༔ དང་པོ་སྦྱོར་ཐབས་ལྔ་ནི་འདི་ལྟར་བྱ༔ དང་པོ་ཡབ་ཀྱིས་ཡུམ་གྱི་མགུལ་ནས་འཁྱུད༔ ཡུམ་གྱིས་ཡབ་ཀྱི་རྐེད་པ་ནས་འཁྱུད་དེ༔ རྡོ་རྗེའི་སྟེང་འོག་བཀན་ཞིང་ཕུལ་བས་ན༔ རྩ་སྣ་པདྨའི་གཡོན་ནས་རྙེད་པར་འགྱུར༔
གཉིས་པ་པདྨ་ཅན་གྱི་གན་རྐྱལ་ཉལ༔ མགོ་བོ་མཐོ་བར་བྱས་ཏེ་རྐང་པ་གཉིས༔ ཡབ་ཀྱི་ཕྲག་གོང་བཏང་ནས་ལག་པ་བསྡམ༔ ཡབ་ཀྱི་སྟེང་ནས་སྦྱར་ཏེ་སྨད་ནས་བསྡམ༔ རྩ་སྣ་པདྨའི་སྟེང་ངམ་འོག་ཏུ་འོང་༔ གསུམ་པ་རི་དྭགས་ཅན་ལ་ཕྱག་རྒྱ་ཡི༔ རྐང་པ་གྲུ་མོའི་ཁོངས་སུ་བཏང་ནས་ནི༔ ཡབ་ཀྱིས་སྦྱར་ཏེ་བཅུ་དྲུག་མདོ་ནས་བསྡོམ༔ རྩ་སྣ་བྷ་གའི་གཡས་གཡོན་རྒྱབ་ནས་འོང་༔ བཞི་པ་གླང་སྣ་མ་ནི་ཕྱག་རྒྱ་ཡི༔ རྐང་པ་ཐབས་ཀྱི་ནུ་མའི་ཐད་ཀར་བརྐྱང་༔ ཐབས་ཀྱིས་བྱིན་པ་གཅིག་གིས་ཡུམ་ལ་འཁྱུད༔ ཅིག་རྐྱང་ལག་པས་སྨད་ཁོག་བསྡོམ་པ་ཡིས༔ རྩ་སྣ་ཟེའུ་འབྲུའི་འོག་གམ་རྒྱབ་ཏུ་འོང་༔ ལྔ་པ་ཁྭ་གདོང་མ་ནི་ཤེས་རབ་མའི༔ ལག་པ་ཡབ་ཀྱི་མཆན་ཁུང་བཏང་ནས་འཁྱུད༔ ཡབ་ཀྱིས་ཡུམ་གྱི་མགུལ་ནས་འཁྱུད་ཅིང་བསྡམ༔ རྩ་སྣ་ཟེའུ་འབྲུའི་འོག་ནས་རྙེད་ནས་འོང་༔ རྩ་རིགས་ལྔ་པོ་རིགས་ལྔའི་ཊཱཀྐི་ཡིན༔ ཁྱད་པར་རྩ་བཙལ་བ་ཡི་འཁྲུལ་འཁོར་ནི༔ རྡོ་རྗེའི་སྟེང་ནས་སྒྲིལ་ལ་ལྟུང་རྩེར་གཅུ༔ གང་ན་ཡོད་པའི་རྩ་དེ་རྙེད་པར་འགྱུར༔ རྙེད་ནས་རྩ་ཡི་ནུས་པ་བསྒྲུབ་པ་ནི༔ རྩ་ཡི་རྩེ་མོ་ཕྲ་ལ་རིང་བ་རབ༔ སྦོམ་ཐུང་ཐེས་ཐེས་བྱུང་ན་རྩ་ཁ་དབྱེ༔ སྨན་ནི་ཁུག་ཆོག་རྩ་བ་སྦྲང་རྒོད་དང་༔ ཟོ་ཤ་ཁྱི་དཀར་རྡོ་རྗེ་ཏང་ཀུ་དང་༔ ཏི་གུ་ལམ་སྐྱེས་ལྡུམ་བུ་རེ་རལ་དང་༔ རྒྱ་གཡེར་རྒྱ་ཚྭ་ར་དཀར་འོ་མར་སྦྱར༔ རྡོ་རྗེ་ལ་བྱུག་བསྐྱོད་པས་རྩ་ཁ་བྱེ༔ རྩ་བཟང་སོར་དྲུག་འབྲིང་གསུམ་ཐ་མ་གཉིས༔ རྩེ་མོ་རྣོ་བ་རྡོ་རྗེའི་བུག་གར་བཅུག༔ ཡབ་ཀྱི་ཆིལ་གྱིས་མནན་ནས་ཡུམ་ཉིད་ཀྱིས༔ ཁོག་སྨད་འཁོར་ལོ་ལྟར་བསྐོར་བསྐྱོད་ཅིང་འདེགས༔ དེ་ནི་བདེ་བ་ནམ་མཁར་མི་ཤོང་ངོ་༔ གཞན་ཡང་ཡན་ལག་སྦྱོར་ཐབས་བཅུ་དྲུག་ནི༔ ཕྱག་རྒྱ་ལུས་ཀྱི་འདུག་སྟངས་བཅུ་དྲུག་ཡོད༔ ལྷ་ཡི་འདུག་སྟངས་འཁྲུལ་འཁོར་རྣམ་བཞི་ཡིས༔ བདེ་གསལ་མི་རྟོག་གསུམ་ཀའི་ཉམས་མྱོང་སྐྱེ༔ ལྷ་མིན་འདུག་སྟངས་བཞི་ཡིས་གསལ་ཉམས་སྐྱེ༔ མི་ཡི་འདུག་སྟངས་བཞི་ཡིས་བདེ་ཉམས་སྐྱེ༔ དུད་འགྲོ་འདུག་སྟངས་བཞི་ཡིས་མི་རྟོག་སྐྱེ༔ ཉམས་སྣང་སེམས་ལ་འཆར་བས་འདུག་སྟངས་གཅེས༔
དང་པོ་ལྷ་ཡི་འདུག་སྟངས་རྣམ་བཞི་ནི༔
སྒེག་མཛེས་འཇོལ་བག་འགྱིང་ལྡེམ་གནམ་གཟིགས་བཞི༔ དང་པོ་སྒེག་མཛེས་ཞེས་བྱའི་འདུག་སྟངས་ནི༔ ཕྱག་རྒྱ་ཀན་དཀྱིལ་རྐང་པ་རང་གི་ལྟག་པར་བཀལ༔ ལག་གཉིས་སྒྱིད་ཁུག་ནང་ནས་ཕྱིར་གདེངས་ཏེ༔ ཡབ་ཀྱི་པུས་བཙུགས་སྟེང་ནས་སྦྱོར་བ་བྱ༔
གཉིས་པ་འཇོལ་བག་ཞེས་བྱའི་འདུག་སྟངས་ནི༔
ཡུམ་གྱིས་གན་རྐྱལ་སྒྱིད་ཁུག་རང་གི་དཔུང་བར་བཀལ༔ ལག་གཉིས་སྒྱིད་ལུག་ནང་ནས་ཕྱིར་གདེངས་ཏེ༔ རྟིང་པ་གཉིས་པོ་བཟུང་ནས་ཕྱིར་ལ་བགྲད༔ ཡབ་ཀྱི་ཕྱག་རྒྱའི་མགུལ་ནས་འཁྱུད་ཅིང་སྤྱོད༔
གསུམ་པ་འགྱེང་ལྡེམ་ཞེས་བྱའི་འདུག་སྟངས་ནི༔
ཡུམ་གྱིས་སྔར་བཞིན་གན་རྐྱལ་གནས་པ་ཡི༔ ལག་གཉིས་སྒྱིད་པའི་ནང་ནས་ཕྱིར་བཏོན༔ རྐང་མགོ་གཉིས་ལ་ལག་པ་གཉིས་བཟུང་སྟེ༔ མལ་ནས་བཏེག་ཅིང་ཕྱིར་ལ་བགྲད་པའི་སྟེང་༔ ཡབ་ཀྱིས་ཕྱག་རྒྱའི་རྐེད་པར་འཁྱུད་དེ་སྦྱོར༔ བཞི་པ་རྣམ་གཟིགས་ཞེས་བྱའི་འདུག་སྟངས་ནི༔ ཕྱག་རྒྱ་གན་རྐྱལ་སྟོད་ནི་ཅུང་ཟད་དམའ༔ རྐང་གཉིས་རྣ་བ་གཡས་གཡོན་ཐད་དུ་ཡར༔ མགོ་བོའི་རྒྱབ་བཏེག་ལག་གཉིས་སྒྱིད་ཁུང་ནས༔ ཡབ་ཀྱི་རྐེད་ནས་འཁྱུད་ཅིང་ཡབ་ཀྱིས་ཀྱང་༔ སྐུ་སྨད་པུས་བགྲད་བཙུགས་ལ་སྟེང་ན་སྦྱར༔
བཞི་ཀའི་གནད་ནི་རྩ་བཞི་བསྒྲིམ་ཅིང་སྤྱོད༔
ཡུམ་གྱི་འོག་ཏུ་འབོལ་སྟེགས་བཅུག་ཅིང་འདེགས༔ ཡུམ་གྱིས་སྟེང་རླུང་བཟུང་ནས་བསྐོར་ཅིང་སྤྱོད༔ ཡབ་ཀྱིས་སྟེང་ནས་ཉུག་ཉུག་སྤྱོད་ཅིང་བསྒྲིམས༔ དེ་ནི་ལྷའི་འདུག་སྟངས་རྣམ་བཞི་སྟེ༔ མཁའ་འགྲོ་པདྨ་ཅན་རབ་རྡོ་རྗེའི་རིགས༔ རྩ་སྣ་བྷ་གའི་སྟེང་གི་ཐད་ན་ཡོད༔ དེ་ལ་སྦྱོར་ཐབས་བཞི་པོ་འདིས་བཙལ་བས༔ བདེ་གསལ་ཟུང་འཇུག་མཆོག་གི་རྟོགས་པ་འཆར༔ བཞི་པ་ལྷ་མིན་འདུག་སྟངས་རྣམ་བཞི་སྟེ༔ སྡིག་མཚོ་ཁྲོས་མ་རྔམས་ཚུལ་འཇིགས་བྱེད་བཞི༔
དང་པོ་སྡིག་མཚོ་ཞེས་བྱའི་འདུག་སྟངས་ནི༔
ཡུམ་ཉིད་གན་རྐྱལ་རྐང་གཉིས་གནམ་དུ་སྒྲེང་༔ ལག་གཉིས་ཡབ་ཀྱི་འཕོང་ནས་དམ་དུ་འཁྱུད༔ ཡབ་ཀྱིས་ཁ་སྦབས་རྐང་གཉིས་ཅུང་ཟད་བརྐྱང་༔
གཉིས་པ་ཁྲོས་མ་ཞེས་བྱའི་འདུག་སྟངས་ནི༔
ཡུམ་ནི་གན་རྐྱལ་ལམ་ནི་འཕྲེད་ཉལ་ལ༔ རྐང་གཡོན་ཡབ་ཀྱི་ཕྲག་པ་གཡས་ལ་བཀལ༔ རྐང་གཡས་ཡབ་ཀྱི་སྐེད་ནས་འཁྱུད་ཅིང་བསྒུལ༔ ལག་གཡོན་རྐང་གཡས་བཟུང་ལ་ལག་པ་གཡས༔ ཡབ་ཀྱི་སྟོད་ནས་འཁྱུད་ཅིང་འདོགས་པར་བྱ༔ ཡབ་ཀྱི་རྐང་བརྐྱང་ཡུམ་གྱིས་མགུལ་ནས་འཁྱུད༔ རིག་མ་པདྨ་ཧ་ཅང་ཆེ་ན་བྱ༔
གསུམ་པ་རྔམས་ཚུལ་ཞེས་བྱའི་འདུག་སྟངས་ནི༔
ཡབ་ཀྱི་ཙོག་པུ་པུས་གཉིས་བགྲད་ལ་བཙུགས༔ དེ་ཡི་བར་དུ་ཡུམ་བླངས་ཙོག་པུ་རུ༔ ལག་གཉིས་རྐང་པའི་བྱིན་པ་གཉིས་བཟུང་ནས༔ གཡས་གཡོན་ཕྱིར་ལ་བགྲད་དེ་སྦྱོར་བར་བྱ༔
བཞི་པ་འཇིགས་བྱེད་ཅེས་བྱའི་འདུག་སྟངས་ནི༔
ཡབ་ཡུམ་གཉིས་ཀ་ཙོག་པར་འཕྲེད་ལ་ཉལ༔ ཡུམ་གྱི་རྐང་གཡོན་ཡབ་ཀྱི་གྲུ་གུག་གཡས༔ བཅུག་ནས་ཡབ་ཀྱི་ཕྱག་གཉིས་དཔུང་ཕར་འཁྱུད༔ ཡུམ་གྱི་ཕྱག་གཉིས་བརླ་ཡི་ཕྱི་རོལ་ནས༔ ནང་བཏང་གྲུ་མོ་ཁུག་ལ་སྒྱིད་པ་བཀལ༔ ལག་གཉིས་ཡབ་ཀྱི་འཕང་ནས་འཁྱུད་དེ་བསྡམ༔ ཡབ་ཀྱི་རྐང་གཉིས་བརྐྱང་སྟེ་སྦྱོར་བར་བྱ༔ བཞི་ཀ་ཡུམ་གྱི་འོག་སྒོ་འཐེན་ཕུལ་བྱ༔ ཡབ་ཀྱི་རྡོ་རྗེ་གཡོན་དུ་བཀན་ཅིང་བསྒུལ༔ དེ་ནི་ལྷ་མིན་འདུག་སྟེང་རྣམ་བཞི་སྟེ༔ ཊཱཀྐི་རི་དྭགས་རིགས་དང་ལས་ཀྱི་རིགས༔ རྩ་སྣ་བྷ་གའི་གཡོན་དུ་ཡོད་པའི་ཕྱིར༔ དེ་ལ་སྦྱོར་ཐབས་བཞི་པོ་འདིས་བཙལ་བས༔ ལྷག་པར་འོད་གསལ་ཉམས་མྱོང་སྐྱེ་བར་འགྱུར༔
གསུམ་པ་མི་ཡི་འདུག་སྟངས་རྣམ་བཞི་ནི༔ གྱད་སྟོབས་རོལ་པ་འཁྲིལ་སྦྱོར་རབ་འཁྱུད་བཞི༔ དང་པོ་གྱད་སྟོབས་ཞེས་བྱའི་འདུག་སྟངས་ནི༔
ཡུམ་ནི་གན་རྐྱལ་ཉལ་ཏེ་རྐང་པ་གཉིས༔ སྒྱིད་པ་ཡབ་ཀྱི་ཕྲག་པ་ལ་བཀལ་ཏེ༔ ཡབ་ཀྱི་པུས་བགྲད་བཙུགས་པའི་པང་སྟེང་དུ༔ ཡུམ་གྱི་འཕོང་བཞག་ཡབ་ཀྱི་ལག་པ་གཉིས༔ ཡུམ་གྱི་མགུལ་དུ་བཅུག་ཅིང་འཁྱུད་ནས་བསྡམ༔ ཡུམ་གྱི་ལག་གཉིས་པུ་འགུགས་མཚམས་ནས་བསྡམ༔ རེས་འགའ་ཡབ་ཡུམ་སྟེང་འོག་བསྒྱུར་ཅིང་སྦྱོར༔
གཉིས་པ་རོལ་བ་ཞེས་བྱའི་འདུག་སྟངས་ནི༔
རིག་མ་གན་རྐྱལ་འདུག་པའི་རྐང་པ་གཉིས༔ ཡབ་ཀྱི་རྐེད་པར་སྐྱིལ་མོ་ཀྲུང་བཅས་ཏེ༔ རྐང་པའི་ལོང་མོ་གཉིས་པོ་ལག་གཉིས་ཀྱིས༔ བཟུང་ཞིང་འཐེན་ལ་ཡབ་ཀྱི་རྐང་པ་གཉིས༔ སྐྱིལ་ཀྲུང་བཅས་ཏེ་ཡུམ་གྱི་མཆན་འོག་ཏུ༔ ལག་གཉིས་བཏང་སྟེ་དཔུང་པ་གཉིས་བཟུང་སྦྱོར༔ རེ་འགའ་ཡུམ་ནི་སྟེང་ནས་མར་ལ་སྦྱོར༔
གསུམ་པ་འཁྲིལ་སྦྱོར་ཞེས་བྱའི་འདུག་སྟངས་ནི༔
ཡུམ་ནི་འཕྲེད་ཉལ་གློ་གཡོན་འོག་ཏུ་བཅུག༔ རྐང་པའི་རྟིང་པ་གཉིས་པོ་འཕོང་ལ་གཅར༔ པུས་མོ་བགྲད་པ་ཡབ་ཀྱི་སྦྱོར་ནས་ཀྱང་༔ ཕན་ཚུན་ལག་པ་གཉིས་ཀས་རོ་སྟོད་འཁྱུད༔ རེ་འགའ་གློ་གཡས་གློ་གཡོན་བསྒྱུར་ཅིང་སྦྱོར༔ བཞི་པ་རབ་འཁྱུད་ཅེས་བྱའི་འདུག་སྟངས་ནི༔ ཡུམ་ནི་གན་རྐྱལ་འདུག་པའི་རྐང་བ་བསྐུམ༔ མཐིལ་གཉིས་ཡབ་ཀྱི་མཆན་ཁུངས་གཉིས་སུ་གཏད༔ ལག་གཉིས་ཡབ་ཀྱི་རྐེད་ནས་འཐེན་ཅིང་བསྡམ༔ ཡབ་ནི་པུས་མོ་བགྲད་དེ་ཙོག་པུ་ལ༔ ལག་གཉིས་ཡུམ་ཀྱི་དཔུང་པ་འཐེན་ཅིང་སྤྱོད༔ རེས་འགའ་འཕྲེད་དུ་ཉལ་ཞིང་སྦྱོར་བར་བྱ༔ བཞི་ཀ་ཡུམ་གྱིས་གཡོན་དུ་འཐེན་ཅིང་སྤྱོད༔ ཡབ་ཀྱིས་གཡས་སུ་བཀན་ཅིང་སྤྱད་པར་བྱ༔ དེ་ནི་མི་ཡི་འདུག་སྟངས་རྣམ་བཞི་སྟེ༔ མཁའ་འགྲོ་དུང་ཅན་མ་དང་རིན་ཆེན་རིགས༔ རྩ་སྣ་བྷ་གའི་གཡས་གཡོན་ཡོད་པས་ན༔ དེ་ལ་སྦྱོར་ཐབས་བཞི་པོ་འདི་བསྐུལ་བས༔ བདེ་ཉམས་ཏིང་འཛིན་ཆུ་བོའི་གཞུང་ལྟར་འཆར༔
བཞི་པ་དུད་འགྲོའི་འདུག་སྟངས་རྣམ་བཞི་ནི༔ མཁའ་ལྡིང་སེང་གེ་གླང་ཆེན་རུས་སྦལ་བཞི༔ དང་པོ་མཁའ་ལྡིང་ཞེས་བྱའི་འདུག་སྟངས་ནི༔
ཡུམ་ནི་ལངས་ཏེ་ཅུང་ཟད་བསྐུལ་བ་ལ༔ སྐེད་པ་ཉག་བྱ་ཚང་ར་ཕྱིར་ལ་གདེངས༔ ལག་གཉིས་བརླ་ཡི་ཤ་བོ་ཆེ་གཉིས་བགྲད༔ དེའི་རྒྱབ་ནས་ཡབ་ཀྱིས་པུས་བཙུགས་སྦྱོར༔ ལག་གཉིས་ཡུམ་གྱིས་དཔུང་པ་གཉིས་ནས་འཐེན༔ ཅུང་ཟད་བསྒུལ་ཅིང་འགུལ་འགུལ་བཏེག་ཅིང་སྤྱོད༔
གཉིས་པ་སེང་གེ་ཞེས་བྱའི་འདུག་སྟངས་ནི༔
རིག་མ་འཕྲེད་ལ་ཉལ་ཏེ་གཡས་འོག་བཅུག༔ འཕོང་ཕྱིར་བསྟན་ནས་རྒྱབ་ནས་ཡབ་ཀྱིས་སྦྱོར༔ ལག་གཉིས་ཡུམ་གྱི་རྒྱུ་ཞབས་ནས་བསྡོམས་ལ༔ ཡུམ་གྱི་ལག་གཉིས་ཡབ་ཀྱི་གྲུ་མོ་ནས༔ ཡར་ལ་འཐེན་ཅིང་རྐང་གཉིས་ཅུང་ཟད་བརྐྱང་༔ ཡུམ་གྱི་སྟོད་དང་ཡབ་ཀྱི་བྲང་བར་གཉིས༔ བར་འགྱངས་ཆེ་བར་བྱས་ལ་སྦྱོར་ཞིང་སྤྱོད༔
གསུམ་པ་གླང་ཆེན་ཞེས་བྱའི་འདུག་སྟངས་ནི༔
ཡུམ་གྱི་སྐུར་པོ་ཆེ་བཞི་སུག་བཞི་བཙུགས༔ རྒྱབ་ཏུ་ཡབ་ལངས་ལག་གཉིས་ཡུམ་དག་གིས༔ དཔུང་པ་གཉིས་ལ་བཟུང་ནས་སྤྱད་པར་བྱ༔
བཞི་པ་རུས་སྦལ་ཞེས་བྱའི་འདུག་སྟངས་ནི༔
ཡུམ་ནི་ཁ་སྦུབས་རུས་སྦལ་ལྟར་འདུག་སྟེ༔ རྒྱབ་ཏུ་ཡབ་ཀྱི་པུས་མོ་བགྲད་བཙུགས་ཏེ༔ ཡུམ་གྱི་འཕོང་ཞབས་པང་དུ་བཅུག་བྱས་ནས༔ ལག་གཉིས་ཡུམ་གྱི་བརླ་སྐྱོག་ནས་བཟུང་སྤྱོད༔ བཞི་ཀ་ཡུམ་གྱི་འོག་རླུང་ཕྱིར་ཕུལ་ལ༔ ཡབ་ཀྱིས་དྲུད་པའི་ཚུལ་ཏུ་རྒྱབ་ཏུ་བཀན༔ དེ་ནི་དུད་འགྲོའི་འདུག་སྟངས་རྣམ་བཞི་སྟེ༔ མཁའ་འགྲོ་གླང་སྣ་ཅན་དང་པདྨའི་རིགས༔ རྩ་སྣ་བྷ་གའི་མདུན་དུ་ཡོད་པའི་ཕྱིར༔ དེ་ལ་སྦྱོར་ཐབས་བཞི་པོ་འདིས་བསྐུལ་བས༔ རྩ་སྣ་འཕྲད་དེ་མི་རྟོག་བདེ་བ་སྐྱེ༔ དེ་ནི་སྦྱོར་ཐབས་བཅུ་དྲུག་ཅེས་བྱ་སྟེ༔ བདེ་ཉམས་ཏིང་འཛིན་ཐ་མལ་སྦྱོར་བ་ལས༔ བརྒྱ་འགྱུར་ཙམ་གྱིས་འཕེལ་ནས་སྦྱོར་ཐབས་གཅེས༔
གཞན་ཡང་སྦྱོར་ཐབས་རྣམ་བཞི་བསྟན་པ་ནི༔ འགྱིང་མཛེས་རབ་བརྗིད་དཔའ་བརྟན་ན་ག་ར༔ དང་པོ་འགྱིང་མཛེས་ཞེས་བྱའི་སྦྱོར་ཐབས་ནི༔
ཡབ་ནི་པདྨའི་སྐྱིལ་ཀྲུང་བྱས་པའི་སྟེང་༔ ཡུམ་ནི་པང་དུ་བླངས་ལ་ལག་གཉིས་ཀྱིས༔ ཡུམ་གྱི་སྐེད་པར་རབ་འཁྱུད་བསྡམ་པར་བྱ༔ ཡུམ་གྱི་རྐང་པས་ཡབ་ཀྱི་རྒྱབ་ཏུ་བཙུགས ༔ ཡུམ་གྱིས་ཡབ་ཀྱི་མགུལ་ནས་འཛིན་ཅིང་སྤྱོད༔
གཉིས་པ་རབ་བརྗིད་ཅེས་བྱའི་འདུག་སྟངས་ནི༔
ཡབ་ནི་གན་རྐྱལ་ཡུམ་གྱི་སྟེང་ནས་ཞོན༔ ཡབ་ཀྱི་ལག་གཉིས་ཡུམ་གྱི་འཕོང་ཤ་བཟུང་༔ འོག་ནས་བཏེག་ཅིང་ཡུམ་གྱི་སྟེང་ནས་གནོན༔ ཡུམ་ནི་སྒུར་ལ་ལག་གཉིས་གདན་ཁར་བཙུགས༔ སྨད་ནི་གཡས་སྐོར་གཡོན་སྐོར་འཁྱུད་འཁྱུད་བྱ༔
གསུམ་པ་དཔལ་བརྟན་ཞེས་བྱའི་སྦྱོར་ཐབས་ནི༔
ཡུམ་ནི་འཕོང་མཐོ་ཀན་རྐྱལ་བྱས་པའི་སྟེང་༔ རྐང་གཉིས་བསྐུམ་ཞིང་མདོམས་མོ་གཡས་གཡོན་བགྲད༔ ལག་གཉིས་རང་གི་སྒྱིད་ཁུང་བཟུང་ནས་སྤྱོད༔ ཡབ་ཀྱི་རྐང་གཉིས་བརྐྱངས་ནས་ལག་པ་གཉིས༔ ཡུམ་གྱི་སྤྱི་བོའི་གཙུག་ཏུ་འཁྱུད་ལ་སྤྱོད༔
བཞི་པ་ན་ག་ར་ཡི་སྦྱོར་ཐབས་ནི༔
གཉིས་ཀ་ལངས་ལ་རོ་སྟོད་ཕྱིར་ལ་དགྱེ༔ ལག་གཉིས་ཕན་ཚུན་དཔུང་པ་དམ་དུ་འཁྱུད༔ སྤྱོད་ཅིང་འདུད་པའི་ཚུལ་གྱིས་བདེ་བར་རོལ༔ བཞི་ཀ་ཡབ་ཀྱིས་བཏེག་ཅིང་མར་ལ་དབབ༔ ཡུམ་གྱི་མས་ནས་བསྐོར་ཞིང་གྱེན་ལ་འགྲིམ༔ བཞི་པ་འདི་ཡང་མི་ཡི་འདུག་སྟངས་ཡིན༔ མཁའ་འགྲོ་གདོང་གཅིག་མ་དང་རྡོ་རྗེའི་རིགས༔ རྩ་སྣ་ཟེའུ་འབྲུའི་འོག་ནས་ཡོད་པ་རྙེད༔ དེ་ཕྱིར་སྦྱོར་ཐབས་བཞི་པོ་འདིས་བསྐུལ་བས༔ བདེ་ཉམས་རྡོ་རྗེ་ལྟ་བུའི་ཏིང་འཛིན་སྐྱེ༔
སྦྱོར་ཐབས་དེ་རྣམས་ཀུན་གྱི་གནད་ལ་ནི༔ བདེ་བ་མཆོག་ཏུ་འཕེལ་བ་དམིགས་པའི་གནད༔ སྙོམས་འཇུག་དུས་སུ་དམིགས་པ་མ་ཡེངས་པར༔ ཕྱག་རྒྱ་ཡིད་དུ་འོང་བའི་པདྨར་གཏད༔ བདེ་བ་མྱུར་དུ་སྐྱེ་བ་རླུང་གི་གནད༔ སྙོམས་པར་འཇུག་པའི་དུས་དེར་རྐང་ལག་བཞི༔ རྩ་དང་ཉྭ་བཞི་བསྒྲིམས་ཤིང་འོག་སྒོ་བཙུམ༔ འོག་རླུང་འཐེན་ཅིང་རྡོ་རྗེའི་སྟེང་ནས་བཀན༔ བདེ་བ་ཚད་དུ་ཕེབས་པ་འཁྲུལ་འཁོར་གནད༔ སྤྱོད་པ་དྲག་ན་ཐལ་ནས་ལ་ཐལ་བས༔ ཕྲལ་ཚོད་ཕྲལ་ལ་ལེན་ཅིང་དལ་བུས་སྤྱོད༔ ལུས་སེམས་བདེ་བ་ཕྲིལ་གྱིས་སྐྱེ་བ་དང་༔ གཉེན་པོས་སྤྱོད་འཕྲོ་བཅད་ལ་བདེ་གསལ་ངང་༔ མ་བཅོས་རང་ལུགས་ཐོག་ཏུ་ཙན་ནེ་བཞག༔ ཡང་ནི་བདེ་བ་ཡལ་ན་དལ་བུས་སྤྱོད༔ བདེ་བ་ཕྲིལ་གྱིས་བྱུང་ན་གཉེན་པོས་བསྐྱིལ༔ བདེ་བ་ཐལ་དུ་མི་འཇུག་གཉེན་པོ་གནད༔ ཐོག་མར་སྙོམས་པར་འཇུག་པའི་དུས་དེ་ནས༔ གཉེན་པོ་དྲག་པོའི་གོ་ཆས་ཅི་ནས་ཀྱང་༔ ཐིག་ལེ་བཏང་རེ་ན་ར་ཀན་དུ་སྙམ༔ སྲོག་ལས་གཅེས་པའི་གཉེན་པོ་དྲག་ཏུ་བསྟེན༔ བདེ་བ་ཡེ་ཤེས་འགྱུར་བ་རྟོགས་པའི་གནད༔ ཕྲ་བ་བག་ལ་ཉལ་བའི་ཉོན་མོངས་རྣམས༔ ལྐོགས་འགྱུར་གནས་པ་སྙོམས་འཇུག་སྦྱོར་བ་ཡི༔ མངོན་གྱུར་བསླངས་ནས་ཉོན་མོངས་ཏོལ་སྐྱེས་དུས༔ ཆགས་མཁན་ཆགས་ཡུལ་གྲུ བ་པ་མེད་པའི་ངང་༔ སྣང་སྟོང་བདེན་མེད་གསལ་སྟོང་འཛིན་མེད་ངང་༔ བདེ་སྟོང་དབྱེར་མེད་ངང་དུ་ལྷོད་ལ་བཞག༔ དེས་ནི་འདོད་ཆགས་སྐྱེས་ཀྱང་ཡེ་ཤེས་ངང་༔ ཉམས་རྟོགས་མཐོ་དམན་སྦྱང་བ་དགའ་བཞིའི་གནད༔ སྦྱངས་པ་ཐ་མས་དགའ་བ་སྐྱེ་བའི་དུས༔ ཚོད་བཟུང་དགའ་བའི་ངང་ལ་བལྟ་ཞིང་སྦྱང་༔ སྦྱངས་པ་འབྲིང་གིས་མཆོག་དགའ་སྐྱེ་བའི་དུས༔ ཚོད་བཟུང་དགའ་བདེའི་ངང་ལ་བལྟ་ཞིང་སྦྱང་༔ སྦྱངས་བ་རབ་ཀྱིས་ལྷན་ཅིག་སྐྱེས་དགའི་ཚེ༔ བསྐྱིལ་ཞིང་དགའ་བདེའི་ངང་ལ་བལྟ་ཞིང་སྦྱང་༔ བྱང་སེམས་གཡོ་ཞིང་དགའ་བདེ་སྐྱེས་རྟགས་གནད༔ རྣལ་འབྱོར་སྟོབས་རྒྱས་རིག་མ་མཚན་ལྡན་མ༔ ཕན་ཚུན་ཤ་ལུས་རེག་ཙམ་རྡོ་རྗེ་ལངས༔ བྱང་སེམས་གཡོ་ཞིང་བདེ་བ་ལྷང་ལྷང་སྐྱེ༔ རྣལ་འབྱོར་སྟོབས་རྒྱས་རིག་མ་མཚན་འབྲིང་ལ༔ པདྨར་རྡོ་རྗེའི་རེག་ཙམ་ལངས་ཤིང་ལྡང་༔ ལུས་འདར་སྤུ་གཟེང་དགའ་བདེའི་ཐིག་ལེ་གཡོ༔ དེ་དུས་མཁན་པོ་རྩད་བཅད་ངང་ལ་བཞག༔ རྣལ་འབྱོར་རྩ་ངན་རང་ལུས་ཡུན་ཐུང་ན༔ དེ་ལས་ཐལ་ན་འདས་འགྲོ་ཐལ་མི་གཞུག༔
དེ་ཚོད་བཟུང་བ་བཟློག་བཀྲམ་ངང་ལ་བཞག༔ སྦྱངས་པ་འབྲིང་ནི་དེ་ལས་ཆེར་སྤྱོད་པས༔ རྡོ་རྗེ་པདྨར་ནུབ་ཅིང་བསྒུལ་བའི་ཚེ༔ རིག་མས་མ་བཟོད་ཆགས་པ་སྐྱེ་བའི་རྟགས༔ པདྨ་རློན་ལྗོག་དབུགས་རྒོད་སྐད་འགྱུར་ཞིང་༔ རྩ་དང་ལུས་ཀུན་སྦྲིད་གཡོ་དགའ་བ་སྐྱེ༔ དེ་ཡི་དུས་སུ་ཚོད་བཟུང་ངང་ལ་བཞག༔ སྦྱངས་པ་རབ་ཀྱིས་དེ་ལས་ཆེར་སྤྱོད་པས༔ ཐབས་ཤེས་གཉིས་ཀས་ཕན་ཚུན་བསྐྱོད་པ་ཡིས༔ ཟག་བཅས་བདེ་བ་གཡོ་ཚབས་ཆེར་འབྱུང་སྟེ༔ དེ་དུས་བདེ་བ་སྟོང་པ་གཉིས་བསྲེ་སྟེ༔ བདེ་སྟོང་ཀ་དག་ངང་ལ་ལྷན་ནེ་བཞག༔ དུས་གསུམ་རྣམ་རྟོག་འགགས་ཏེ་བརྗོད་མེད་ཉམས༔ བློ་འདས་དཔེ་དང་བྲལ་བའི་ཉམས་འཆར་ཏེ༔ འཇམ་དཔལ་མཚན་བརྗོད་ལས༔ ཡན་ལག་མེད་པའི་རྩེས་ལས་འདས༔ ཞེས་སོ༔ དེ་ནི་ལྷན་ཅིག་སྐྱེས་པའི་ཡེ་ཤེས་སོ༔ དེ་ངང་ཡུན་རིང་བཞག་ཅིང་ཐལ་མི་གཞུག༔ཐལ་ནས་ཉམས་པས་གཉེན་པོ་བཟུང་ཞིང་བསྐྱིལ༔ སྦྱངས་པ་རབ་འབྲིང་གསུམ་ཀ་ཐད་ཀ་ཡི༔ དགའ་བ་གསུམ་པོ་དེ་ལས་ཐལ་མི་གཞུག༔ དེ་ཀའི་ངང་ལ་ཡུན་རིང་ཅི་རིགས་བཞག༔ བདེ་བ་ཡལ་ནས་ཆུང་དུ་སོང་བ་ན༔ ཡང་ནི་སྤྱོད་ལ་བདེ་བ་སྦར་བར་བྱ༔ བདེ་བ་ལྷང་སྐྱེས་ཚོད་བཟུང་བསྐྱིལ་བར་བྱ༔ ཡང་དབབ་ཡང་བསྐྱིལ་ཡང་བཟུང་ཡང་བཟློག་བྱ༔ བསྐྱིལ་བའི་བདེ་བ་བསྐྱིལ་ཡུན་རིང་བ་གཅེས༔ དེ་ལ་ཡུན་དུ་སྦྱངས་པས་བརྟན་པའི་ཚད༔ ཚོགས་དྲུག་ཡུལ་སྣང་བདེ་བར་འཆར་བ་དང་༔ ཉིན་མཚན་ཕྲིལ་གྱིས་ཡབ་ཡུམ་གཉིས་ཀ་ལ༔ དགའ་བདེ་བརྗོད་དུ་མེད་པའི་ཉམས་འཆར་ཏེ༔ ཡུན་ནི་ཅི་ཙམ་འདོད་པ་བསྐྱིར་ཐུབ་ཚེ༔ དེ་ཚེ་རབ་ཀྱིས་ཆུ་བོའི་གཞུང་བཞིན་དུ༔ མཚན་ལྡན་བཙལ་ནས་ཉིན་མཚན་རྒྱུན་དུ་སྤྱད༔ དེ་ཡི་གཏན་ཚིགས་ལོངས་སྐུའི་སངས་རྒྱས་རྣམས༔ རྡོ་རྗེ་བཙུན་མོའི་བྷ་ག་ལ་བཞུགས་ན༔ བདེ་བ་ཆེན་པོ་རྡོ་རྗེའི་ཏིང་འཛིན་བཞུགས༔ དེ་ཕྱིར་ལོངས་སྐུའི་སངས་རྒྱས་ཐམས་ཅད་ཀུན༔ ཡབ་ཡུམ་གཉིས་མེད་འཁྲིལ་སྦྱོར་བཞུགས་པ་ཡིན༔ དེ་ལ་རྡོ་རྗེ་གསང་བའི་སྐུ་ཞེས་བྱ༔ འབྲིང་གིས་ཉིན་མཚན་དུས་དྲུག་བདེ་བ་སྤྱད༔ ཐ་མས་ཀྱང་ནི་ཉིན་མཚན་ཐུན་བཞི་རུ༔ མཚན་ལྡན་མ་དང་བདེ་བའི་ཉམས་སྐྱོང་ཞིང་༔ ཡང་མཐའ་ཉིན་མཚན་ལན་རེ་ཅིས་ཀྱང་སྤྱད༔ དེ་ཡི་ཐ་མལ་ཟླ་རེར་ལན་རེ་ནི༔ མཚན་ལྡན་པདྨར་མ་སྦྱར་དམ་ཚིག་ཉམས༔ དེ་ཡང་རྟེན་འབྲེལ་ཅིས་ཀྱང་མ་འགྲིགས་ན༔ལོ་རེའི་བར་དུ་ལན་རེ་ཅི་ནུས་ཀྱང་༔ དམ་ལས་མི་འགལ་ཕྱིར་ལ་རབ་ཏུ་བརྩལ༔ གཞན་ཡང་དམ་ལས་མི་འགལ་དོན་ཕྱིར་དུ༔ ཉིན་རེ་བུད་མེད་མཚན་ཉིད་ལྡན་པ་དང་༔ འཕྲད་པར་བྱ་ཞིང་ལྟ་དང་འཁྱུད་པ་དང་༔ བདེ་བའི་གླེང་མོ་བྱ་ཞིང་ཡིད་ཀྱིས་སྦྱོར༔ རྣལ་འབྱོར་གཟུགས་ངན་རིག་མ་མི་འདུ་ཞིང་༔
ཐབས་ལམ་བདེ་བ་སྐྱོངས་པའི་ཡུལ་མེད་ན༔ ཐ་མ་དུད་འགྲོ་ལ་ཡང་སྦྱོར་ཞེས་བཤད༔ དེ་ཕྱིར་རྫས་སྔགས་དམིགས་པ་སྣ་ཚོགས་ཀྱིས༔ རིགས་བཟང་མཚན་ལྡན་བུད་མེད་མ་ལུས་པ༔ དབང་དུ་བསྡུ་ཞིང་བདེ་བའི་ཉམས་བསྐྱང་བྱ༔ གསང་སྔགས་ཐེག་ཆེན་ཉམས་སུ་ལེན་པ་ལ༔ འཇིག་རྟེན་པ་ལ་སྐྲག་ནས་ཚུལ་འཆོས་ན༔ བདུད་ཀྱི་བར་ཆན་ཡིན་པས་ཉམས་ལེན་གཅེས༔ ཚེ་འདིའི་བསྟོད་སྨད་ཡ་གའི་རིགས་རྣམས་ཀུན༔ རྨི་ལམ་བྲག་ཅ་འདྲ་བས་ཡལ་བའི་རྒྱུ༔ སྲོག་ལ་བབས་ཀྱང་གཞན་ལུས་ཐབས་ལམ་སྐྱོངས༔ འོན་ཀྱང་བསྟན་པའི་དོན་དུ་གསང་བར་གཅེས༔ ཐབས་མཁས་པ་དང་སྒྲིབ་ཤིང་ལ་སོགས་པའི༔ གཞན་གྱིས་མ་ཚོར་གསང་ན་དངོས་གྲུབ་མྱུར༔ གཞན་ཡང་མཆོད་པའི་ནང་ནས་ཁྱད་པར་དུ༔ བདེ་བ་ཆེན་པོ་གསང་བའི་མཆོད་པ་འདི༔ ཕྱི་ནས་མཆོད་པས་ནམ་མཁའ་གང་བ་ལས༔ བདེ་ཆེན་ཉམས་ཀྱི་མཆོད་པ་སེ་གོལ་ཙམ༔ བསོད་ནམས་འབུམ་གྱི་ཆར་ཡང་མི་ཕོད་ཕྱིར༔ བདེ་བ་སྐྱོང་བའི་ཉམས་དེ་དཀོན་མཆོག་དང་༔བླ་མ་ཡི་དམ་དཔའ་བོ་ཊཱཀྐི་ལ༔ ནམ་མཁའ་གང་བར་དམིགས་ཏེ་ཕུལ་བར་བྱ༔ ཧྲཱིཿ བླ་མ་ཡི་དམ་མཁའ་འགྲོའི་ཚོགས་བཅས་ལ༔
གཉིས་མེད་བདེ་ཆེན་གསང་མཆོད་འབུལ་བ་ནི༔
ཡབ་ཡུམ་གཉིས་མེད་སྦྱོར་བའི་མཁའ་གསང་ནས༔ བྱང་སེམས་དཀར་དམར་འདྲེས་པ་བདེ་བའི་མཆོག༔ བདེ་བའི་ཡེ་ཤེས་རོ་སྙོམས་མཆོད་པར་འབུལ༔ སྐུ་གསུང་ཐུགས་ཡོན་རྒྱས་ཕྱིར་བཞེས་སུ་གསོལ༔ མ་ཧཱ་སུ་ཁ་ཛྙ་ན་པུ་ཛ་ཧོ༔ ཞེས་བརྗོད་བདེ་བའི་མཆོད་པ་དཔག་མེད་འབུལ༔ འཇམ་དཔལ་མཚན་བརྗོད་ལས༔ མཆོད་པ་ཆེན་པོ་ཆགས་པ་ཆེ་ཞེས་དང་། མཆོད་པ་ཆེན་པོ་འདོད་ཆགས་ཆེ༔ ཞེས་སོ། །རྒྱལ་བ་མཉེས་པས་ཡོན་ཏན་བསམ་མི་ཁྱབ༔ གཞན་ཡང་རང་གི་བྱང་སེམས་བརྟན་པའི་ཚེ༔ བདེ་བ་ཆེན་པོས་སྦྱིན་པ་ཕྱོགས་མེད་བཏང་༔ ཕྱི་རོལ་དངོས་པོ་དཔག་མེད་སྦྱིན་པ་བས༔ རང་ལུས་བདེ་བའི་སྦྱིན་པ་ཁྱད་པར་འཕགས༔ བུད་མེད་མཆོག་དམན་འབྲིང་གསུམ་ཐམས་ཅད་ལ༔ ཞེན་མེད་བདེ་བའི་ཉམས་ཀྱིས་ཚིམ་པར་བྱ༔ ཞེན་ཅིང་ཆགས་ན་ལྟུང་བ་ཕོག་ཏ་རེ༔ འདོད་ཁམས་ཀྱིས་ནི་དགའ་བ་ཉམས་མྱོང་ལ༔ མི་དགའ་བ་ནི་གཅིག་ཀྱང་མེད་པའི་ཕྱིར༔ དེ་ཕྱིར་འཇམ་དཔལ་མཚན་བརྗོད་ལས༔ གསང་སྔགས་དོན་དུ་བསྐྱོད་པ་པོ༔ སྦྱིན་པ་ཆེན་པོ་གཙོ་བོ་སྟེ། །ཞེས་སོ། །ཕ་རོལ་དགའ་བདེ་སྦྱིན་པར་བྱ༔ དེ་ལྟར་དགའ་བཞིའི་ཉམས་མྱོང་རྟག་ཏུ་སྐྱོང་༔
དེ་རྗེས་ཡབ་ཡུམ་ཕན་ཚུན་གཟེངས་བསྟོད་བྱ༔ ཡབ་ཡུམ་བདེ་བའི་སྙོམས་འཇུག་རོལ་རྗེས་སུ༔ ཐོག་མར་ཡུམ་གྱིས་ཡབ་ལ་འདི་སྐད་བརྗོད༔ ཧོཿ ཁྱོད་ནི་དཔའ་བོ་བདེ་བའི་རྡོ་རྗེ་སྟེ༔ བདེ་བའི་གར་དབང་གསང་བའི་རྡོ་རྗེ་གསོར༔ རྡོ་རྗེ་རྩེ་ལ་ཁྲོ་གཉེར་བདེ་བ་འཕྲོ༔ བདེ་བའི་འབྱུང་གནས་དཔའ་བོ་ཁྱོད་ལ་བསྟོད༔ དེ་རྗེས་ཡབ་ཀྱིས་ཡུམ་ལ་འདི་བརྗོད་དེ༔ ཧཱུྃ་བླ་མེད་མཆོག་གི་བདེ་སྟེར་གསང་ཡུམ་ཁྱོད༔ བྷ་གའི་རྒྱས་རུབ་བདེ་ཆེན་མཁའ་འགྲོའི་རིགས༔ པདྨ་ཟེའུ་འབྲུ་བདེ་མཆོག་བདེ་གཤེགས་རིགས༔ ཁྱོད་ལ་རེག་པས་བདེ་ཆེན་ཚེ་འདིར་ཐོབ༔ དྲན་དང་བསྟེན་པའི་བདེ་ཆེན་མཆོག་ལ་སྦྱོར༔ ཕྱག་འཚལ་གསང་ཡུམ་བདེ་སྟེར་ཁྱོད་ལའོ༔ ཞེས་བསྟོད་ཡབ་ཡུམ་གཟེངས་བསྟོད་རྩེ་གདུང་བྱ༔
དེ་ནས་རྗེས་སུ་དགེ་བ་བསྔོ་བ་ནི༔ ཧོཿརང་ལུས་བདེ་ཆེན་ལྷ་ཡི་ཕོ་བྲང་ལ༔སྣང་སྟོང་བདེ་བའི་གར་མཆོད་འདི་ཕུལ་བས༔ ཕུང་ཁམས་ལྷ་དང་ལྷ་མོ་མཉེས་པའི་མཐུས༔ ཉོན་མོངས་གདུང་བས་བསྲེགས་པའི་ཚོགས་གྲོལ་ནས༔ ཚེ་གཅིག་ལུས་གཅིག་ཟག་མེད་བདེ་བ་ཐོབ༔ བདེ་ཆེན་སྐུ་གསུམ་ཞིང་ལ་སྤྱོད་པར་ཤོག༔ ཅེས་པས་བདེ་ཆེན་སྐུ་གསུམ་ཞིང་དུ་བསྔོ༔
དེ་ནས་བདེ་བ་ཆེན་པོའི་སྨོན་ལམ་ནི༔ བདེ་ཆེན་མཆོག་བརྙེས་བླ་མའི་སྤྱན་སྔ་རུ༔ འགྲོ་ཀུན་བསྒྲལ་འདོད་བདེ་བ་བསམ་པ་ཡིས༔ རིག་འཛིན་བླ་མེད་ཐེག་པའི་སྒོར་ཞུགས་ནས༔ སྐྱེ་བོ་མུ་སྟེགས་ཉན་རང་རབ་སྤངས་ཏེ༔ ལམ་མཆོག་བླ་མེད་བདེ་བ་བསྒོམ་པ་ལ༔ གཟུགས་ཅན་མི་དང་གཟུགས་མེད་ལྷ་འདྲེ་དང་༔ ལས་དང་རྐྱེན་གྱི་བར་ཆོད་བགེགས་གྲོལ་ནས༔ བདག་གི་ལས་ཀྱི་མུ་ཏྲས་གཙོར་བྱས་པའི༔ ཁམས་གསུམ་རིགས་དྲུག་ཕ་མ་སེམས་ཅན་རྣམས༔ དགའ་བདེ་རབ་འབྱམས་ཞིང་ལ་སྤྱོད་པར་ཤོག༔ ཅེས་པས་བསྔོ་བ་སྨོན་ལམ་རྒྱས་གདབ་ཅིང་༔ རྗེས་ལ་དམ་ཚིག་ཐིག་ལེ་མ་ཉམས་སྤེལ༔ ཁྱད་པར་གཞན་ལུས་མཚན་ལྡན་སྦྱོར་ལ་བརྩོན༔ བུད་མེད་རིགས་གྱུར་ཀུན་ལ་མི་སྨད་བསྟོད༔ དེ་རྣམས་ཐབས་ལམ་གཞན་ལུས་བསྟེན་པ་ཡི༔ གདམས་པའི་མན་ངག་རིན་ཆེན་གཏེར་གྱི་བཅུད༔ སྐྱེས་བུ་སྐལ་ལྡན་ཅིག་དང་འཕྲད་པར་ཤོག༔ འཕྲད་ནས་འགྲོ་ཀུན་འདི་ཡིས་གྲོལ་བར་ཤོག༔ སཱ་མཱ་ཡཱ༔ རྒྱ་རྒྱ་རྒྱ༔ འདིར་རིགས་རྒྱུད་བཞག་ཐབས་དང་༔ མངལ་སྒོ་དགག་པའི་གདམས་པ་ལ་སོགས་པ་རྣམས་ནི་གུད་དུ་གསལ་ལོ༔ དེ་ནས་བདེ་བ་ལམ་ཁྱེར་རྣལ་འབྱོར་པས༔
ཐམས་ལམ་བདེ་བའི་དམ་ཚིགས་བསྟན་པ་ནི༔ ལུས་ཀྱི་དམ་ཚིག་དྲག་ཤུལ་སྤྱོད་པ་དང་༔ དུས་མིན་འགྲོ་འཆག་ཉིན་གཉིད་མཚན་འགྲོས་སྤང་༔ མེ་དང་ཉི་མ་རླུང་སྒོར་ཡུན་རིང་དུ༔ སྡོད་པར་མི་བྱ་རྐང་ལག་ཆུར་འཇུག་སྤང་༔ གནས་ཀྱི་དམ་ཚིག་ཁང་ཧྲུལ་གྲིབ་ཅན་དང་༔ མང་པོའི་ཁྲོད་དང་གཡེང་བ་འདུ་འཛིའི་གྲོང་༔ ཚ་གྲང་མི་སྙོམས་ཡུལ་དེ་སྤང་བར་བྱ༔ ཟས་ཀྱི་དམ་ཚིག་སྒོག་བཙོང་སྔོ་རྔ་དང་༔ ལན་ཚྭ་མར་ནག་ཤ་རུལ་ཆང་སྐྱུར་དང་༔ གཡོར་ཆུ་བཅུད་མེད་ཟས་ཀྱི་རིགས་རྣམས་སྤང་༔ གྲོགས་ཀྱི་དམ་ཚིག་དམ་ཉམས་གྲི བ་ཅན་དང་༔ ལོག་ལྟ་ཅན་དང་མཚན་ངན་ཕྱག་རྒྱ་དང་༔ མིག་སེར་ཅན་དང་བློ་ཆུང་ཐེག་དམན་སྤངས༔ ངག་གི་དམ་ཚིག་གསང་སྔགས་ཐབས་ལམ་ཆོས༔ སྣོད་མིན་བློ་ཆུང་རྣམས་ལ་མི་བཤད་གསང་༔ རང་གི་ཉམས་རྟོག་གཞན་ལ་མི་བཤད་གསང་༔ ཡིད་ཀྱི་དམ་ཚིག་ཐ་མལ་ཉོན་མོངས་དང་༔ དུག་ལྔ་འཁྲུལ་སྣང་མཚན་མའི་རྣམ་རྟོག་སྤངས༔ གཞན་ཡང་ཐིག་ལེ་ཉམས་པར་མི་བྱ་སྤེལ༔ བརྟན་ཅིང་བདེ་སྟོང་དབྱེར་མེད་བསྲེ་བ་གཅེས༔ ས་མ་ཡཱ༔ རྒྱ་རྒྱ་རྒྱ༔ དེ་ལ་ཐིག་ལེའི་གེགས་སེལ་བསྟན་པ་ནི༔ ཐིག་ལེ་ལུས་ལ་མ་ཁྲེམས་འགྲེལ་བའམ༔ རུལ་ལམ་བམ་དང་སྐེམས་པའི་གེགས་ཀྱིས་ནི༔ ཤ་མདངས་བར་དུ་བྱེར་ནས་སྐྱ་སོབ་འབྱུང་༔
ནད་བྷ་ག་འགྲེལ་ལམ་བྱེད རྩ་ཡི་གེའི་གཟུགས་སུ་བྱེར་རམ་འགྲེལ༔ དེ་ལ་འཁྲུལ་སྣང་སྣ་ཚོགས་འཆར་བ་འོང་༔ ཕྱི་རུ་ཁོལ་བུར་འགྲེམ་ན་འབྲི་མར་གྱིས༔ སྐུ་མཉེས་བྱ་ཞིང་བཀྲམ་པས་སེལ་བ་ཡིན༔ རྩ་ཡི་ནད་ལ་འཁོར་ལོ་ལྔ་པོ་རུ༔ བདེ་སྟོང་དབྱེར་མེད་བསྒོམ་ཞིང་བཀྲི་བས་སེལ༔ སྟོད་དུ་འགྲེལ་ན་གཏུམ་མོ་འབར་འཛག་སེལ༔ སྨད་དུ་འགྲེལ་ལམ་མཁར་ན་མཚན་ལྡན་མའི༔ སྲིད་མི་འབྱུང་དུས་བྷ་གར་ལྷ་ཚོགས་བསྒོམ༔ མཆོད་པའི་ཚུལ་དུ་ཐིག་ལེ་བཏང་བས་སེལ༔ མགོ་བོ་ན་ཞིང་སྐྲད་དང་ལྕི་བ་དང་༔ ཁོལ་བ་བྱུང་ན་བདེ་བ་ཐོབ་པའི་རྟགས༔ དེ་ལ་སྣུམ་ཕུར་རླུང་བཟུང་མགོ་བོ་སྤྲུགས༔ དམིགས་པ་རྒྱ་མཚོ་མཐིལ་གཏད་འབེབས་བྱས་སེལ༔ རོ་སྟོད་ན་ན་བསིག་ཅིང་སྤྲུགས་པར་བྱ༔ རོ་སྨད་ན་ན་བསྐོར་ཞིང་སྡིག་པར་བྱ༔ ཡན་ལག་ན་ན་མཉེ་ཞིང་སྤྲུགས་པར་བྱ༔ ལུས་པོ་ཁོལ་རྩེར་སྐྲད་དང་ཐོར་བ་དང་༔ འབྲམ་བུ་ཤུ་བ་བྱུང་ན་འབྲེལ་བའི་རྟགས༔ དེ་ལ་བླ་མའི་གསང་ཆབ་ན་ཆུང་ཆུ༔ ཐལ་ཆེན་ཞུན་ཆེན་ཕག་ཚུལ་སྙིང་པར་སྦྱར༔གར་ནའི་ས་དེར་ཕུར་ཞིང་མཉེས་པས་སེལ༔ ལུས་པོ་བརྩེད་ཅིང་ཟ་དང་སྦྲིད་པ་དང་༔ གཡའ་ཞིང་ཚ་བ་ལ་སོགས་བྱུང་གྱུར་ན༔ བདེ་བ་ཤ་ལྤགས་མཚམས་སུ་རྒྱས་པའི་རྟགས༔ དེ་ལ་ཞོ་ཤ་འབྲི་མར་རྙིང་པ་དང་༔ སྦྲང་རྩི་རྒོད་ཀྱི་མཁྲིས་པ་འགྲོན་བུ་དང་༔ དུད་མོར་བསྲེགས་པའི་ཐལ་བ་དང་སྦྱར་ནས༔ བུ་མོ་གཙང་མས་མགོ་ལུས་མེད་པར་འཕུར༔ ལུས་ཀུན་བསིག་ཅིང་སེང་གེའི་རྩལ་སྤྲུགས་བྱ༔ དྲི་ཆུ་མ་ཐོན་ཐིག་ལེ་མཁར་བ་ལ༔ གཡེར་མ་ལྕུ་བའི་འབྲུ་གུ་ལྕམ་འབྲུ་དང་༔ དེ་རྣམས་བསྐོལ་ཐང་བཏང་བས་སེལ་བ་ཡིན༔ རྡོ་རྗེ་རྒྱུན་དུ་ལངས་ནས་མ་ཐུབ་ན༔ བ་དམར་མཆན་ཁར་རྡོ་རྗེ་རག་རག་བྱ༔ ཕྱག་རྒྱ་མ་ཡི་ལག་པས་བཞོས་པས་སེལ༔ ཐིག་ལེ་འཕེལ་དུ་མ་ཐུབ་རྡོ་རྗེ་ནི༔ ལས་སུ་མ་རུངས་ལངས་སུ་མ་ཐུབ་ན༔ ད་བྱིད་ཤ་སྦྱོར་དབང་ལག་བཅུད་ལེན་དང་༔ ཐིག་ལེ་འཕེལ་བའི་བཅུད་སྦྱོར་འབད་པར་བྱ༔ ཐིག་ལེ་འཆོར་བའི་རྐྱེན་ལ་རྣམ་པ་བརྒྱད༔ བདེ་བ་རྒྱས་ཤིང་གང་བས་འཆོར་བ་དང་༔ ཕ་རོལ་རྐྱེན་སྣང་ཆགས་པས་འཆོར་བ་དང་༔ བཅུད་མེད་ཁ་ཟས་མ་འཕྲོད་འཆོར་བ་དང་༔ གྲང་བའི་ནད་གཞིས་འཆོར་དང་གདོན་གྱིས་འཆོར༔ སྤྱོད་ལམ་གྱིས་འཆོར་བྱིན་རླབས་ཉམས་པས་འཆོར༔ དམ་ཚིག་ཉམས་པས་འཆོར་དང་བརྒྱད་དུ་བསྟན༔
དང་པོ་བདེ་བ་གང་དུས་འཆོར་བ་ནི༔
བདེ་བ་རྒྱས་ནས་འཆོར་བར་སྲུང་བ་ནི༔ དར་དང་རས་སམ་གང་ཡང་རུང་བ་ཡི༔ སྐུད་པས་རྡོ་རྗེའི་མགུལ་བཅིངས་ནེའུ་ལེའི༔ རྒྱུས་པས་སྲིན་ལག་བསྡོམས་ཤིང་རྐང་པ་གཉིས༔ གཡས་གཡོན་དྲག་ཏུ་སྤྲུག་ཅིང་བརྡབས་པ་དང་༔ ཁོང་འདྲེན་ཡང་ཡང་བྱ་ཞིང་བཀྲམ་པས་སེལ༔ ཕ་རོལ་རྐྱེན་སྣང་ཆགས་པས་འཆོར་བ་ནི༔ བུད་མེད་མཛེས་མ་རང་དང་མཛའ་བ་སོགས༔ མཐོང་དང་དྲན་པས་འཆོར་ན་བུད་མེད་དེ༔ མཛེ་མོ་ལ་སོགས་མི་སྡུག་བསྒོམ་པར་བྱ༔ རྡོ་རྗེ་བུ་གར་ཕཊཿཀྱིས་བཀག་ནས་ཀྱང་༔ ཧཱུྃ་གིས་གྱེན་དུ་ཡང་ཡང་འདྲེན་ཅིང་བཀྲམ༔ ཟས་མ་འཕྲོད་པས་འཆོར་ན་བཅུད་ལེན་བསྟེན༔ ད་བྱིད་ལ་སོགས་ཤ་སྦྱོར་བསྟེན་བྱས་ཤིང་༔ ཚྭ་དང་བསྔོ་རྔད་རུ་སྐྱུར་སྤངས་བས་སེལ༔ གྲང་བ་དང་ནི་ནད་གཞིས་འཆོར་ནས་ནི༔ ཆུ་དང་བསྔངས་ཤིང་འཛག་དང་མ་ཚོར་འཛག༔ དེ་ལ་བཅུད་ཆེན་དྲོད་ལྡན་ཟས་བསྟེན་ཅིང་༔ གཅན་གཟན་པགས་པ་རྐེད་པར་དཀྲིས་བར་བྱ༔ ཚ་བ་གསུམ་གྱི་བྱེ་མ་ཡུན་དུ་བསྟེན༔ ཨ་རུ་འོ་མར་སྦང་ཞིང་མུར་བར་བྱ༔ གྲུ་མས་སླེབ་ཚད་ས་རུ་མེ་བཙའ་གདབ༔ ཉིན་གཉིད་གྲང་བའི་ལས་སྤངས་སེལ་བ་ཡིན༔ གདོན་གྱིས་འཆོར་ན་རྨི་ལམ་ནང་དུ་འཆོར༔ ཡུངས་དཀར་རྒྱལ་པོ་བསྲེགས་པའི་ཐལ་བ་དང་༔ གུ་གུལ་ནག་པོ་པདྨ་རཀྟ་དང་༔ མི་ཡི་ཀླད་པ་བཞི་བ སྲོས་གསང་བར་བྱུགས༔ ཡང་ན་སྐུད་པ་ནག་པོ་ཁྲོ་བོ་ཡིས༔ དྲག་སྔགས་མང་དུ་བཟླས་ཤིང་བཏགས་ན་ཐུབ༔ ཡང་ན་རྡོ་རྗེ་མེ་རུ་བསྒོམས་པས་སེལ༔ སྤྱོད་ལམ་འཆོར་བ་ཉལ་ཐབས་མ་ལེགས་དང་༔སྨྲེ་སྔགས་དྲག་པོ་མཚན་འགྲོས་དྲག་པོ་དང་༔ དྲག་རྩལ་ཕྱུང་བའི་ལས་ཀྱི་འཆོར་བ་སྟེ༔ དེ་ལ་སྤྱོད་ལམ་བཏང་སྙོམས་གནས་པ་དང་༔ རླུང་བསྒོམ་འཁྲུལ་འཁོར་ལུས་སྦྱང་བྱས་པས་སེལ ༔ བྱིན་རླབས་ཉམས་པས་འཆོར་བའི་ཐིག་ལེ་ནི༔ མ་ཚོར་ཁ་ཆུ་འཛག་པར་འ གྱུར་བ་སྟེ༔ དེ་ལ་སྐྱབས་འགྲོ་སེམས་བསྐྱེད་བརྒྱ་ཚར་བྱ༔ བསྐྱེད་རྫོགས་བསྙེན་སྒྲུབ་འབད་པས་སེལ་བ་ཡིན༔ བརྒྱད་པ་དམ་ཚིག་ཉམས་པས་འཆོར་བ་ནི༔ དང་པོ་མི་ཕེབས་ཕེབས་ནས་བཟློག་མི་བཏུབ ༔ དེ་ལ་དབང་དང་བྱིན་རླབས་གཞི་ནས་བསྐྱར༔ བསྐང་བཤགས་ཉམས་ཆགས་རང་གྲོལ་འབད་པས་སེལ༔ གཞན་ཡང་སྔགས་དང་རྟེན་འབྲེལ་ཞལ་ལ་དྲིས༔ ས་མ་ཡཱ༔ རྒྱ་རྒྱ་རྒྱ༔ དེ་ནས་བདེ་ཆེན་ཐིག་ལེའི་བོགས་འདོན་ནི༔ དང་པོ་རང་བཞིན་འཕེལ་བའི་ཐིག་ལེ་དང་༔ བོགས་འདོན་རྐྱེན་གྱིས་འཕེལ་བའི་ཐིག་ལེའོ༔ དང་པོ་རང་བཞིན་འཕེལ་བའི་ཐིག་ལེ་ནི༔ འབྱུང་བཞིའི་དངས་མ་རྒྱུ་ཡི་ཐིག་ལེ་དེ༔ ཚེས་གཅིག་ནས་ནི་རིམ་གྱིས་ཡར་འཕེལ་ཏེ༔ གསང་བའི་གནས་སུ་བདེ་བའི་ཁམས་རྒྱས་འགྱུར༔ དེ་ལ་དམིགས་པ་འདི་ལྟར་བོགས་འདོན་བྱ༔ གསང་གནས་བདེ་སྐྱོང་འཁོར་ལོའི་རྩ་མདུད་དབུས༔ ལས་ཀྱི་ཊཱཀྐི་ཡབ་ཡུམ་སྦྱོར་བ་མཛད༔ སྦྱོར་བའི་མཚམས་ནས་བདེ་བའི་རྒྱུན་བྱུང་ནས༔ གསང་བའི་རྩ་གནས་རྩ་མིག་ཐམས་ཅད་ལ༔ བྱང་སེམས་བདེ་བས་ལུས་ཀུན་ཁྱབ་པར་བསྒོམ༔ དེ་ནི་འབྱུང་བ་མི་འཁྲུགས་ནད་མི་འབྱུང་༔ དངས་མ་རྒྱས་པས་བདེ་སྟོང་ཏིང་འཛིན་འཕེལ༔ ཟོ་མདོག་བཟང་ཞིང་ཡིད་འོང་རྒས་སྲའོ༔ དེ་ནས་ཚེས་བཞིའི་བར་དུ་ལྟེ་བ་རུ༔
དངས་མ་འཕེལ་ཞིང་རྒྱས་པས་བོགས་འདོན་ནི༔ ལྟེ་བ་སྤྲུལ་པའི་འཁོར་ལོའི་རྩ་མདུད་དབུས༔རཏྣ་ཊཱཀྐི་ཡབ་ཡུམ་སྦྱོར་བ་མཛད༔ དངས་མ་བདེ་བས་ལུས་ཀུན་ཁྱབ་པར་བསྒོམ༔ ཚེས་བརྒྱད་དུས་སུ་སྙིང་གར་ཐིག་ལེ་རྒྱས༔ དེ་རུ་རྡོ་རྗེ་ཊཱ་ཀྐི་ཡབ་ཡུམ་གཉིས༔ སྦྱོར་བ་མཛད་པས་བདེ་བ་ཁྱབ་པར་བསྒོམ༔ ཚེས་བཅུའི་དུས་སུ་མགྲིན་པར་ཐིག་ལེ་རྒྱས༔ དེ་རུ་པདྨ་ཊཱཀྐི་ཡབ་ཡུམ་གཉིས༔ སྦྱོར་བ་མཛད་པས་ལུས་ཀུན་ཁྱབ་པར་བསྒོམ༔ བཅོ་ལྔའི་དུས་སུ་སྤྱི་གཙུག་ཐིག་ལེ་རྒྱས༔ དེ་རུ་སངས་རྒྱས་ཊཱཀྐི་ཡབ་ཡུམ་གཉིས༔ སྦྱོར་བ་མཛད་པས་བདེ་བས་ལུས་ཁྱབ་བསྒོམ༔ བདེ་བའི་ཁམས་རྣམས་སྤྱི་གཙུག་རྒྱས་པ་ཡིས༔ བསོད་ནམས་ཚོགས་གཉིས་ཅི་བསགས་དེ་དུས་འཕེལ༔ བདེ་བས་ཁམས་རྒྱས་གཏར་སྲེག་མི་བྱའོ༔ དེ་དུས་བྱང་སེམས་དཔང་དུ་མི་རུང་ངོ་༔ དེ་ཚེ་སྤྱི་བོ་མཐེབ་གད་སྐྲ་བཞར་བས༔ ཏིལ་མར་གླ་རྩི་ཙན་དན་བསྲེས་ནས་བྱུགས༔ བསྐུ་མཉེ་བྱས་པས་ལུས་ཀྱི་འབྱུང་བ་སྙོམས༔ འབྱུང་བ་མི་འཁྲུགས་ནད་རྣམས་མི་འབྱུང་ངོ་༔ དེ་ལྟར་མ་བྱས་དངས་མ་རྒྱས་གྱུར་ཡང་༔ འབྱུང་བ་སྙོམས་པ་ཤེས་པས་འཁྲུགས་ནས་སུ༔ དངས་མ་མ་སྙོམས་ནད་རྣམས་སྐྱེད་པར་བྱེད༔ དེ་ཕྱིར་གདམས་པའི་གནད་འདི་ཤིན་ཏུ་ཟབ༔ ཟླ་བའི་མར་ངོ་དངས་མ་མར་ལ་འཕེལ༔ བཅུ་དགུའི་དུས་སུ་མགྲིན་པར་དྭངས་མ་རྒྱས༔ ཉེར་གཉིས་དུས་སུ་སྙིང་ཁར་དྭངས་མ་རྒྱས༔ ཉེར་ལྔའི་དུས་སུ་ལྟེ་བར་དངས་མ་རྒྱས༔ གནམ་སྟོང་གསང་གནས་རྐང་མཐིལ་དངས་མ་རྒྱས༔ དེ་དུས་བོགས་འདོན་གོང་ལྟར་བསྒོམ་པར་བྱ༔ འབྲུ་མར་སྣ་ཚོགས་སྦྲང་རྩི་ཛཱ་ཏི་ཡི༔ འདི་གུསདེ་དུས་རྐང་མཐིལ་བྱུག་ཅིང་ཉི་མར་སྲོ༔ དེས་ནི་འབྱུང་བ་མི་འཁྲུགས་ནད་མི་འབྱུང་༔ དངས་མ་འཕེལ་བས་ཁམས་རྒྱས་དགེ་སྦྱོར་འཕེལ༔ བདེ་སྟོང་ཉམས་སྐྱེ་ཕྱག་རྒྱ་བསྟེན་དུ་རུང་༔ དེ་ནི་དངས་མ་རིམ་གྱིས་འཕེལ་བ་ལ༔ རྐྱེན་ནི་བོགས་འདོན་ཁ་ཚར་བཏགས་པའོ༔ གཞན་ཡང་བདེ་བའི་བོགས་འདོན་འདི་ལྟར་བྱ༔ བཅུད་ཆེན་ཟས་དང་ཤ་སྦྱོར་བཅུད་ལེན་གྱིས༔ བདེ་བ་ཐིག་ལེ་འཕེལ་བའི་བོགས་འདོན་བྱ༔ མཚན་ལྡན་ཕྱག་རྒྱ་གཞོན་ནུ་མ་བསྟེན་ནས༔ ཐིག་ལེ་དབབ་བསྐྱིལ་བཟློག་བཀྲམ་བོགས་འདོན་བྱ༔ རླུང་དང་འཁྲུལ་འཁོར་དམིགས་པ་སྣ་ཚོགས་ཀྱིས༔ ཐིག་ལེའི་གེགས་རྣམས་སེལ་ཞིང་བོགས་འདོན་བྱ༔ དམ་ཚིག་གཅིག་པའི་ཉམས་མྱོང་ཅན་གྱི་གྲོགས༔ བདེ་བའི་ཉམས་སུ་བསྡུར་ཞིང་བོགས་འདོན་བྱ༔ བླ་མའི་དྲུང་དུ་ཉམས་མྱོང་གདར་ཤ་བཅད༔ ཉམས་མྱོང་མོས་གུས་དྲག་པོས་བོགས་འདོན་བྱ༔ ཚོགས་ཀྱི་མཆོད་པས་ཉམས་མྱོང་བོགས་འདོན་བྱ༔ ས་མ་ཡཱ༔ རྒྱ་རྒྱ་རྒྱ༔ དེ་ནས་བདེ་བའི་འཆང་ཚུལ་བསྟན་པ་དང་༔ བདེ་བ་ཆེན་པོའི་ངོ་སྤྲོད་བསྟན་པ་ནི༔ དང་པོ་ཕྱག་རྒྱ་དང་ནི་སྙོམས་འཇུག་ནས༔ དལ་བུས་སྤྱོད་པས་སྤྱི་བོའི་དངས་མ་གཡོ༔ མགྲིན་པར་བབས་པས་ལུས་ཀྱང་བདེ་ལྷང་འགྲོ༔ དེ་ནི་དགའ་བཞིའི་ནང་ནས་དགའ་བའོ༔ ཕྱི་རོལ་རྣམ་རྟོག་རབ་རིབ་རབ་ཡངས་བས༔ ཐེག་པ་དགུ་ལས་ཉན་རང་གྲུབ་མཐའ་སྙོག༔ དེ་ནས་དངས་མ་སྙིང་ཁར་སླེབ་པ་དང་༔ གང་བས་བདེ་བ་ཇེ་ཆེར་འཕེལ་བ་སྟེ༔ དགའ་བཞིའི་ནང་ནས་མཆོག་ཏུ་དགའ་བའོ༔ དེ་ནི་བདག་ཏུ་འཛིན་པའི་རྣམ་རྟོག་སྤངས༔ ཐེག་པ་དགུ་ལས་བྱང་སེམས་གྲུབ་མཐའ་སྙོག༔ དེ་ནས་དངས་མ་ལྟེ་བར་སླེབས་པ་དང་༔ ལུས་ཀུན་བདེ་བ་རྒྱས་ནས་བྱུང་བ་སྟེ༔ དགའ་བ་བཞི་ལས་དགའ་བྲལ་དགའ་བའོ༔ དེ་ནི་ཕྱག་རྒྱས་འཛིན་པ་རྣམ་རྟོག་སྤངས༔ ཐེག་པ་དགུ་ལས་སྔགས་ཀྱི་གྲུབ་མཐའ་སྙོག༔ དེ་ནས་དངས་མ་གསང་བར་སླེབ་པ་དང་༔ བདེ་ལ་རྟོག་པ་མེད་པས་ཉམས་མྱོང་འབྱུང་༔ དགའ་བ་བཞི་ལས་ལྷན་ཅིག་སྐྱེས་དགའོ༔ དགའ་བ་གསུམ་དུ་འཛིན་པའི་རྟོག་པ་སྤངས༔ གསང་བ་བླ་ན་མེད་པ་གྲུབ་མཐའ་སྙོག༔ ཡང་ནི་བདེ་བ་ལམ་ལྔར་ངོ་སྤྲད་ན༔ སེམས་བསྐྱེད་ལྷ་རུ་བསྐྱེད་པ་ཚོགས་ལམ་ཡིན༔ ཡབ་ཡུམ་སྦྱོར་བ་བྱེད་པ་སྦྱོར་ལམ་ཡིན༔ དགའ་བཞིས་ཡེ་ཤེས་མཐོང་བས་མཐོང་ལམ་ཡིན༔ དེ་ཡི་རྗེས་ཤེས་བརྐྱངས་པས་བསྒོམ་ལམ་ཡིན༔ བདེ་སྟོང་ཡེ་ཤེས་མངོན་དུ་གྱུར་པའི་ཚེ༔ མཐར་ཕྱིན་པ་ཡི་ལམ་སྟེ་ལམ་ལྔའོ༔ བདེ་བ་ཕར་ཕྱིན་དྲུག་དང་ངོ་སྤྲད་ན༔
ཡབ་ཡུམ་ལྷར་བསྐྱེད་བདེ་བའི་མཆོད་འབུལ་ནི༔ ཚོགས་གཉིས་རྫོགས་པས་སྦྱིན་པའི་ཕ་རོལ་ཕྱིན༔ སྦྱོར་བ་བྱིང་ཚེ་ལེ་ལོ་མེད་པ་ཡིས༔ བརྩོན་འགྲུས་ཕ་རོལ་ཕྱིན་པ་རྫོགས་པའོ༔ བདེ་སྟོང་ཡེ་ཤེས་ངང་ལ་སེམས་གནས་པས༔ བསམ་གཏན་ཕ་རོལ་ཕྱིན་པ་རྫོགས་པའོ༔ ཐིག་ལེ་མ་ཉམས་གཉེན་པོས་བསྲུང་ཞིང་བཟློག༔ ཚུལ་ཁྲིམས་ཕ་རོལ་ཕྱིན་པ་རྫོགས་པའོ༔ བདེ་སྟོང་ཡེ་ཤེས་ངང་ལ་སེམས་གནས་པས༔ སྣང་བ་ཐམས་ཅད་བདེ་བར་ཤར་བའི་ཚེ༔ ཁོང་ཁྲོ་མེད་པ་བཟོད་པའི་ཕར་ཕྱིན་རྫོགས༔ བདེ་སྟོང་ཡེ་ཤེས་ལྟ་བ་མཐར་ཕྱིན་པས༔ ཤེས་རབ་ཕ་རོལ་ཕྱིན་དང་དྲུག་རྫོགས་སོ༔ ཡང་ན་བདེ་བ་དབང་བཞི་དང་སྦྱར་ན༔ ཡབ་ཡུམ་ལྷ་སྐུར་བསྐྱེད་པ་བུམ་པའི་དབང་༔ མཁའ་གསང་སྦྱོར་བ་བྱེད་པ་གསང་བའི་དབང་༔ བདེ་སྟོང་ཉམས་མྱོང་ཤེས་རབ་ཡེ་ཤེས་དབང་༔ དགའ་བདེར་བརྗོད་མེད་མྱོང་བ་བཞི་པའི་དབང་༔ ཡང་ན་བདེ་བ་ས་བཅུ་དང་སྦྱར་ན༔ དང་པོ་ཕྱག་རྒྱ་མཐོང་བ་དགའ་བ་སྐྱེ༔ དང་པོ་རབ་ཏུ་དགའ་བའི་ས་ཡིན་ནོ༔ ཡབ་ཡུམ་ལྷ་སྐུ་སྒྱུ་མ་ལྟ་བུར་བསྐྱེད༔ ཐ་མལ་དྲི་མ་མེད་པས་དྲི་མེད་དང་༔ སྦྱོར་བ་བྱས་པའི་ཐིག་ལེ་རྩ་ནང་ནས༔ གཡོ་ཞིང་འགྲོ་བས་གསུམ་པ་འོད་འབྱེད་པ༔ དེ་ལ་སྤྱོད་པས་ཐིག་ལེ་དྲག་པོ་གཡོས༔ བདེ་བ་དྲག་ཏུ་འཕྲོ་བ་འོད་འཕྲོའི་ས༔ ཐིག་ལེ་གསང་གནས་རྫོགས་ནས་བཟུང་དཀའ་བས༔ ཟིན་པས་ལྔ་བ་སྤྱད་དཀའི་ས་ཡིན་ནོ༔ ཐིག་ལེ་བསྐྱིལ་ནས་བདེ་བ་ཉམས་མྱོང་ནས༔ བདེ་བ་མངོན་དུ་གྱུར་ནས་མངོན་གྱུར་པ༔ དེ་ནས་ཐིག་ལེ་རྩ་ལ་བཟློག་ཅིང་ཁྲེམས༔ བདུན་པ་རིང་དུ་སོང་བའི་ས་ཡིན་ནོ༔ དེ་ནས་བློ་བྲལ་ངང་དུ་ལྷན་ནེ་གནས༔ བརྒྱད་པ་མི་གཡོ་པ་ཡི་ས་ཡིན་ནོ༔ དེ་ལ་མྱོང་བ་མངོན་དུ་གྱུར་བ་ནི༔ དགུ་བ་ལེགས་པའི་བློ་གྲོས་ས་ཡིན་ནོ༔ སྣང་བ་གང་ཤར་བདེ་སྟོང་ཆེན་པོར་གྲོལ༔ བཅུ་པ་ཆོས་ཀྱི་སྤྲིན་གྱི་ས་ཡིན་ནོ༔ བདེ་བ་འབྱུང་བ་ལྔ་ལ་ངོ་སྤྲད་ན༔ པདྨ་རྡོ་རྗེ་དངོས་སུ་གྲུབ་པ་དང་༔ རེག་ཅིང་ཐོག་པ་ས་ཡི་ཁམས་ཡིན་ནོ༔ གཡོ་ཞིང་བསྐྱོད་པ་རླུང་གི་ཁམས་ཡིན་ནོ༔ བྱང་སེམས་དཀར་དམར་རླན་པ་ཆུ་ཡི་ཁམས༔ སྤྱོད་པས་དྲོད་འབྱུང་མེ་ཡི་ཁམས་ཡིན་ནོ༔ དེ་རྣམས་ཐམས་ཅད་ཐ་མར་མི་རྟག་ཅིང་༔ རང་བཞིན་མེད་པས་ནམ་མཁའི་ཁམས་ཡིན་ནོ༔ བདེ་བ་འབྱུང་མཆོག་ལྔ་རུ་ངོ་སྤྲད་ན༔པདྨ་རྡོ་རྗེ་སྲ་བ་སངས་རྒྱས་སྤྱན༔ གཡོ་ཞིང་སྤྱོད་པ་དམ་ཚིག་སྒྲོལ་མ་ཡིན༔ སྤྱོད་པས་དྲོད་འབྱུང་ན་བཟའ་དཀར་མོ་ཡིན༔ ཐིག་ལེ་བབ་པ་མཱ་མ་ཀཱི་ཡིན་ནོ༔ རང་བཞིན་མེད་པ་ནམ་མཁའི་དབྱིངས་ཕྱུག་མའོ༔ ཡང་ནི་བདེ་བ་སྐུར་ལྔར་ངོ་སྤྲད་ན༔ ཡབ་ཡུམ་སྦྱོར་བ་བྱེད་པ་སྤྲུལ་སྐུའོ༔ ཡབ་ཡུམ་ལྷ་སྐུར་བསྐྱེད་པ་ལོངས་སྐུ་ཡིན༔ བདེ་སྟོང་ཉམས་མྱོང་འཆར་བ་ཆོས་ཀྱི་སྐུ༔ ངོ་བོ་འཛིན་པ་གྲོལ་བ་ངོ་བོ་ཉིད༔ བདེ་སྟོང་དབྱེར་མེད་མངོན་པར་བྱང་ཆུབ་སྐུ༔ ཡང་ནི་བདེ་བ་རིགས་ལྔར་ངོ་སྤྲད་ན༔ ངོ་བོ་འགྱུར་བ་མེད་པ་རྡོ་རྗེའི་རིགས༔ ཆགས་སེམས་དག་པས་པདྨའི་རིགས་ཡིན་ནོ༔ ཡོན་ཏན་འབྱུང་བས་རིན་པོ་ཆེ་ཡི་རིགས༔ ཕྲིན་ལས་སྣ་ཚོགས་གྲུབ་པ་ལས་ཀྱི་རིགས༔ ཆོས་ཉིད་རྟོགས་པས་དེ་བཞིན་གཤེགས་པའི་རིགས༔
བདེ་བ་ཕྲིན་ལས་ལྔ་རུ་ངོ་སྤྲད་ན༔ ཕྱི་རོལ་རྣམ་རྟོག་ཞི་བ་ཞི་བའི་ལས༔ དགའ་བདེ་ཡེ་ཤེས་རྒྱས་པས་རྒྱས་པའི་ལས༔ ཡུལ་སྣང་དབང་དུ་འདུས་པས་དབང་གི་ལས༔ མི་བདེའི་སྡུག་བསྔལ་བསྐྲད་པས་དྲག་པོ་ལས༔ ཐམས་ཅད་ངོ་བོ་སྟོང་གསལ་བདེ་ཉམས་ལས༔ མ་འདས་ལྷུན་གྱིས་གྲུབ་པ་མཆོག་གི་ལས༔ བདེ་བ་ཡེ་ཤེས་ལྔ་རུ་ངོ་སྤྲད་ན༔ ལྷ་དང་ཡེ་ཤེས་བདེ་སྟོང་མངོན་སུམ་དུ༔ གསལ་བ་མེ་ལོང་ལྟ་བུ་ཡེ་ཤེས་ཡིན༔ མ་འདྲེས་བྱེ་བྲག་ཕྱེད་ཅིང་སོ་སོ་རུ༔ མངོན་སུམ་རྟོགས་པས་སོར་རྟོག་ཡེ་ཤེས་ཡིན༔ བདེ་དང་སྟོང་དང་དག་པ་ཚོར་དང་མཉམ༔ ཡབ་དང་ཡུམ་མཉམ་རྡོ་རྗེ་པདྨ་མཉམ༔ ཐིག་ལེ་དཀར་དམར་མཉམ་པར་སྦྱར་བའི་ཕྱིར༔ མཉམ་པ་ཉིད་ཀྱི་ཡེ་ཤེས་ཞེས་བྱའོ༔ རྫོགས་རིམ་མི་ད མིགས་ཀ་དག་དོན་རྟོགས་ཤིང་༔ རྒྱ་ཆད་ཕྱོགས་ལྷུང་བྲལ་བས་ཆོས་སྐུར་གྲོལ༔ དེ་ཕྱིར་ཆོས་དབྱིངས་ཡེ་ཤེས་བྱའོ༔ བདེ་བ་མ་བསྒྲུབས་ཤུགས་འབྱུང་གྲུབ་པའི་ཕྱིར༔ བྱ་བ་གྲུབ་པའི་ཡེ་ཤེས་ཞེས་བྱའོ༔ བདེ་བ་རྒྱུད་སྡེ་བཞི་རུ་ངོ་སྤྲད་ན༔ ཡབ་ཡུམ་ལྷ་སྐུར་གསལ་བ་བྱ་བའི་རྒྱུད༔ ཡབ་ཡུམ་དགའ་ཞིང་འཛུམ་པ་སྤྱོད་པའི་རྒྱུད༔ གདན་ཐོག་གཅིག་ཏུ་འཁྲིལ་བ་རྣལ་འབྱོར་རྒྱུད༔ དགའ་བདེ་འབྲལ་མི་ཕོད་པ་བླ་མེད་རྒྱུད༔ ཡབ་ཀྱི་རྡོ་རྗེ་གསོར་ཞིང་བྱང་སེམས་དབབ༔ བསྐྱིལ་ཞིང་བཟུང་བཟློག་འདྲེན་པ་ཕ་ཡི་རྒྱུད༔ ཡུམ་གྱི་བྷ་ག་ཟེད་ཅིང་མགུལ་ནས་མཁྱུད༔ སྤྱོད་ཅིང་རེག་པ་མ་ཡི་རྒྱུད་ཡིན་ནོ༔ ཡབ་ཡུམ་གཉིས་ཀ་གཉིས་མེད་གཅིག་ཏུ་འཁྲིལ༔ ལུས་སེམས་བདེ་བ་གཉིས་མེད་གཅིག་ཏུ་འདྲེས༔
བྱང་སེམས་གཉིས་མཉམ་འདྲེས་པ་གཉིས་མེད་རྒྱུད༔ བདེ་བ་ཐེག་པ་བཅུ་གཅིག་ངོ་སྤྲད་ན༔ བདེ་ཡུམ་ཐ་མལ་གནས་པ་ལྷ་མིའི་ཐེག༔ བདེ་བ་ཐ་མལ་སྤྱོད་ཅིང་རེ་དགོས་ཡོད༔ ཕྱི་པ་མུ་སྟེགས་ཐེག་པ་ཞེས་བྱའོ༔ ཡབ་ཡུམ་གཉིས་ཀ་རང་རང་དོན་སྤྱོད་ཅིང་༔ རང་རང་རྩོལ་བས་འབད་པ་ཉན་རང་ཐེག༔ བདེ་བ་སྤྱོད་ཚེ་སེམས་བསྐྱེད་ཀྱིས་ཟིན་ནས༔ བདེ་བ་རང་སེམས་ཤེས་པ་བྱང་སེམས་ཐེག༔ ཡབ་ཡུམ་ལྷ་སྐུར་གསལ་བ་ཀྲྀ་ཡའི་ཐེག༔ ཕྱག་རྒྱ་བཞི་ལྡན་སྦྱོར་བ་ཨུ་པའི་ཐེག༔ ཕྲིན་ལས་བཞི་འགྲུབ་ཡོ་གའི་ཐེག་པ་ཡིན༔ ཕུང་ཁམས་ལྷ་དང་ལྷ་མོར་སྦྱོར་བ་ཡིས༔མ་ཧཱ་ཡོ་གའི་ཐེག་པ་དག་ཀྱང་ཡིན༔ བདེ་དང་སྟོང་པ་གཉིས་མེད་གཅིག་ཏུ་རྟོགས༔ ཨ་ནུ་ཡོ་གའི་ཐེག་པ་དག་ཀྱང་ཡིན༔ སྟོང་གསལ་བདེ་ཆེན་ཐིག་ལེ་ཆེན་པོར་རྫོགས༔ ཐམས་ཅད་ཡང་གྲོལ་ཀ་དག་ཆེན་པོ་རྫོགས༔ རྫོགས་པ་ཆེན་པོ་ཨ་ཏིའི་ཐེག་པའོ༔ བདེ་བ་བསྒྲུབ་པ་བཀའ་བརྒྱད་དང་སྦྱར་ན༔ ཡབ་ཡུམ་ལྷ་སྐུར་གསལ་བ་འཇམ་དཔལ་སྐུ༔
བདེ་སྟོང་དབྱེར་མེད་སྦྱོར་བ་པདྨ་གསུང་༔ རིག་སྟོང་འགྱུར་མེད་རྟོགས་པ་ཡང་དག་ཐུགས༔ ངོ་བོ་བདེ་སྟོང་གྲོལ་བ་བདུད་རྩི་སྨན༔ ཐུགས་རྗེ་སྣང་སྟོང་ཕུར་པ་ཕྲིན་ལས་ཡིན༔ རང་བཞིན་སྟོང་པ་མ་མོ་རྦོད་གཏོང་ཡིན༔ བདེ་གསལ་དབྱེར་མེད་རིག་འཛིན་སློབ་དཔོན་ཡིན༔ རླུང་རིག་རྩལ་དུ་ཤེས་པ་འཇིག་རྟེན་མཆོད༔ བདེ་གསལ་ངར་ལྡན་དམོད་པ་དྲག་སྔགས་སོ༔ ཡབ་ཡུམ་གཉིས་པོ་སྦྱོར་བ་བྱེད་པའི་ཚེ༔ འཁོར་འདས་གཉིས་ཀའི་ས་བོན་འབྱུང་བའི་ཕྱིར༔ འཁོར་འདས་གཉིས་ཀྱི་སྤྱི་གཞི་ཞེས་བྱའོ༔ བདེ་བ་ཡེ་ཤེས་ངང་ལ་རྩལ་སྦྱངས་བས༔ སྡུག་བསྔལ་འཁྲུལ་སྣང་གྲོལ་བའི་ལམ་ཡིན་ནོ༔ སྟོང་པ་ཆོས་སྐུ་བདེ་བ་ལོངས་སྤྱོད་རྫོགས༔ མ་འགགས་ཤུགས་འབྱུང་རང་གྲོལ་སྤྲུལ་སྐུ་སྟེ༔ སྐུ་གསུམ་དབྱེར་མེད་འབྲས་བུ་དེ་ཉིད་དོ༔ དགེ་སྡིག་རྩིས་གདབ་མེད་པ་ལྟ་བ་ཡིན༔ མྱོང་ཞིང་བརྗོད་དུ་མེད་པ་སྒོམ་པ་ཡིན༔ ཞེན་མེད་ངང་དུ་སྤྱོད་པ་སྤྱོད་པ་ཡིན༔ བདེ་སྟོང་ངང་དུ་མི་འདའ་དམ་ཚིག་ཡིན༔ དེ་ཀའི་ངང་ལས་ལྷག་པ་གཞན་མེད་པས༔ ལྷུན་གྱིས་གྲུབ་པའི་འབྲས་བུ་དེ་ཉིད་ཡིན༔ རྡོ་རྗེ་པདྨ་གཉིས་མེད་མཉམ་སྦྱོར་བས༔ གཉིས་སུ་མེད་པའི་ཡེ་ཤེས་ཞེས་བྱའོ༔ དེ་ཉིད་སྤྱོད་པས་གཡོ་འགུལ་ཙམ་ཉིད་ལས༔ དགའ་བདེའི་ཡེ་ཤེས་དཔག་མེད་སྐྱེ་བས་ན༔ ཐུགས་རྗེ་ཤུགས་འབྱུང་ཡེ་ཤེས་ཞེས་བྱའོ༔
དེ་ལྟར་ཡོན་ཏན་ཐམས་ཅད་གསལ་གྱུར་ཀྱང་༔ དེ་ཡི་དོན་ལ་བདག་འཛིན་མེད་པས་ན༔ ངོ་བོ་སྟོང་པའི་ཡེ་ཤེས་ཞེས་བྱའོ༔ གཟུགས་སུ་གྲུབ་པ་ཡབ་ཀྱི་གསང་བ་ལས༔ རང་བཞིན་དངོས་པོ་མེད་པ་ཡུམ་གྱི་མཁའ༔ སྣང་སྟོང་གཉིས་སུ་མེད་པ་ཡེ་ཤེས་སོ༔ གཉིས་མེད་ཟང་ཐལ་གཡོ་ཞིང་སྤྱོད་པ་དེ༔ ལྷུན་གྲུབ་ཆེན་པོ་ཡེ་ཤེས་ཞེས་བྱའོ༔ བདེ་སྟོང་གསལ་ལ་འཛིན་པ་མེད་པ་དེ༔ གཟུང་འཛིན་རང་སར་གྲོལ་བའི་ཡེ་ཤེས་ཡིན༔ དེ་དག་ཐམས་ཅད་ཡབ་ཡུམ་གཉིས་སྦྱོར་གྱི༔ གདན་ཐོག་གཅིག་གིས་བདེ་བ་ལ་རྫོགས་སོ༔ ས་མ་ཡཱ༔ རྒྱ་རྒྱ་རྒྱ༔ དེ་ལྟར་བདེ་ཆེན་ཐབས་ལམ་ཉམས་ལེན་པའི༔ ལམ་གྱི་ཡོན་ཏན་བསྟན་པ་འདི་ལྟར་རོ༔ ཐུན་མོང་ཡོན་ཏན་འདི་ཉིད་ཉམས་བླངས་པས༔ ཕྱི་ནང་ཉམས་གྲིབ་མ་ལུས་དག་པ་དང་༔ ཀུན་གྱི་ཡིད་དུ་འོང་ཞིང་བུད་མེད་འདུ༔ ཁྱད་པར་མཚན་ལྡན་བུད་མེད་ཐམས་ཅད་འདུ༔ ལུས་ལ་ནད་མེད་གཞོན་ཤ་ཆགས་པ་དང་༔ ཤ་བཀྲག་རྒྱས་ཤིང་ཟོ་མདོག་བདེ་བ་དང་༔ འཇམ་དཔལ་མཚན་བརྗོད་ལས༔ འདོད་པའི་དོན་གྲུབ་དམ་པ་དེ༔ ངན་སོང་ཐམས་ཅད་རྣམ་སྦྱངས་པ༔ ཞེས་སོ༔ མདངས་ཆེ་ལུས་ཡང་རྒས་སྲ་ཚེ་རིང་ཞིང་༔ ལུས་ཟུངས་རྒྱས་ཤང་བུ་ཕོ་འཕེལ་བ་དང་༔ ངག་སྙན་ཤེས་རབ་ཆེ་ཞིང་ཏིང་འཛིན་གསལ༔ ཁྱད་པར་ཐིག་ལེ་རང་སར་གནས་པ་ཡིས༔ འཆི་མེད་ཚེ་ཡི་རིག་འཛིན་མངའ་བརྙེས་ཤིང་༔ ཚེ་ནི་ཉི་ཟླ་སྟོབས་ཀྱང་གླང་ཆེན་འདྲ༔ རླུང་ལ་སྦྱངས་པས་མགྱོགས་པས་རླུང་འདྲའོ༔ བདེ་བ་རྒྱས་པས་ལྷ་ཡི་བུ་མོ་དང་༔ མི་ཡི་བུ་མོ་ཐམས་ཅད་དབང་དུ་འདུ༔ ཉིན་བཞིན་མི་འདུ་ནུབ་བཞིན་མཁའ་འགྲོ་འདུ༔ ནང་ནུབ་ཟས་འདུ་ལུས་ལ་བདེ་བ་འབར༔ ངག་ལ་ནུས་པ་སེམས་ལ་རྟོག་པ་འཆར༔
བདེ་སྡུག་སྙོམས་པས་ལུས་ཀྱི་ནད་དཀོན་ནོ༔ ཐུན་མོང་དངོས་གྲུབ་མ་ལུས་ཐོབ་པར་འགྱུར༔ ཁྱར་པར་མཐར་ཐུག་ཡོན་ཏན་འདི་ལྟར་འབྱུང་༔ ཀུན་རྫོབ་རྒྱུ་ཡི་ཐིག་ལེ་ལ་བརྟེན་ནས༔ ཚོགས་དྲུག་ཡིད་སྣང་བདེ་བ་ཆེན་པོར་འཆར༔ ཁྱད་པར་དངས་མ་འབྱོངས་པས་ལུས་ལུས་སེམས་བདེ༔ འདོད་ཆགས་མ་སྤངས་ལམ་དུ་ཁྱེར་བ་ཡིས༔ ལུས་ངག་ཡིད་གསུམ་དགའ་བདེ་སྐྱིད་པའི་ངང་༔ སྣང་སྲིད་བདེ་སྟོང་ཆོས་སྐུའི་ངང་དུ་གྲོལ༔ མཚོན་པ་དཔེ་ཡི་བདེ་སྟོང་ལ་བརྟེན་ནས༔ གནས་ལུགས་དོན་གྱི་ཆོས་སྐུ་མངོན་དུ་གྱུར༔ སྒྱུ་ལུས་བདེ་སྟོང་ཟག་མེད་སྤྲུལ་སྐུར་གྲོལ༔ གྲག་སྟོང་ངག་ནི་ལོངས་སྐུའི་ངང་དུ་གྲོལ༔ བདེ་གསལ་མི་རྟོག་སེམས་ཉིད་ཆོས་སྐུར་གྲོལ༔ ཚེ་གཅིག་ལུས་གཅིག་སངས་རྒྱས་དེ་ལྟ་ཐོབ༔ སྐུ་གསུམ་བདེ་བ་ཆེན་པོར་མངོན་གྱུར་ནས༔ ཡིད་སྨོན་འོལ་ཆོད་བྱ་མི་དགོས་བའི་ཆོས༔ འདི་ཉིད་ཉམས་སུ་ལོང་ཅིག་སྐལ་ལྡན་རྣམས༔ ཕ་རོལ་ཕྱག་རྒྱའི་ཐིག་ལེར་དྲངས་གྱུར་ན༔ དངས་མ་དཀར་དམར་འདྲེས་པའི་ནུས་པ་ཡིས༔ འོ་མ་དག་ལ་རྩབས་བླུགས་ལྟ་བུར་འགྱུར༔ ལུས་ནི་བྱི་རུ་མར་ཁུའི་ནང་ཕྱུང་ལྟར༔ ཐིག་ལེ་གྱེན་དུ་བཟློག་པའི་ནུས་པ་ཡིས༔ ཕྱི་རོལ་ཆུ་བོ་གྱེན་དུ་བཟློག་པར་ནུས༔ བྱང་སེམས་དཀར་དམར་ཟིན་པས་ནུས་པ་ཡིས ༔
ཕྱི་རོལ་ཉི་ཟླ་བཙོན་དུ་བཟུང་བར་ནུས༔ ཐབས་ཤེས་ཟུང་འཇུག་བདེ་བ་ཆེན་པོའི་སྐུ༔ ད་ལྟ་ཉིད་དུ་རྡོ་རྗེ་འཆང་དུ་འགྱུར༔ ས་མ་ཡཱ༔ རྒྱ་རྒྱ་རྒྱ༔ བདེ་ཆེན་ཉམས་སུ་ལེན་པའི་རྟགས་བསྟན་པ༔ དངས་པ་འདུས་པའི་རྟགས་ལ་གསུམ་ཡིན་ཏེ༔ བཅུད་ཀྱི་དྭངས་མ་རུས་པར་འདུས་པའི་རྟགས༔ ཏིང་འཛིན་གསལ་ཞིང་ཁ་དོག་འགྱུར་བ་མེད༔ ཤ་ཆུང་མདོག་དཀར་གཉེར་མ་མེད་པ་དང་༔ རང་དང་ལོ་མཉམ་གཞན་ལས་རྒས་སྲ་ཞིང་༔ ལུས་ཀྱང་གཞོན་ཆགས་མཛེས་ཤིང་སྐྲ་དཀར་མེད༔ བུ་ཕོ་འཕེལ་ཞིང་ནོར་ཆུད་ཤེས་རབ་ཆེ༔ སྐྱེས་པ་འདུ་ཞིང་ཁྱད་པར་ལུས་སྟོབས་ཆེ༔ ཤེས་ཆེ་སོའུ་སྐྱེ་ཞིང་ཚེ་རིང་འགྱུར༔ བཅུད་ཀྱི་དངས་མ་ཤ་ལ་འདུས་པའི་རྟགས༔ ལུས་ཀྱི་ཤ་རྣམས་བརྗོངས་པ་བཞིན་དུ་སྐྱེ༔ ཏིང་འཛིན་མི་རྟོག་ཤས་ཆེ་ནད་དཀོན་ཞིང་༔ བུ་མོ་འཕེལ་ཞིང་ཁྱད་པར་ནོར་འདུའོ༔ ལོངས་སྤྱོད་བུད་མེད་འདུ་ཞིང་ཟོ་མདོག་བཟང་༔ བཅུད་ཀྱི་དྭངས་མ་རྩ་ལ་འདུས་པའི་རྟགས༔ བཀྲག་འཚེར་དབང་པོ་གསལ་ཞིང་པགས་པ་སྣུམ༔ ཀུན་གྱི་ཡིད་འཕྲོག་སྐད་སྙན་ཡང་རྩལ་ཆེ༔ བདེ་བའི་ཏིང་འཛིན་ཤེས་ཆེ་ལུང་བསྟན་འོང་༔ རིགས་རྒྱུད་མི་འཕེལ་རྨ་འབྲས་ཤུ་བ་ཉུང་༔ ཕྱག་རྒྱའི་དྭངས་མ་དྲངས་བའི་རྟགས་བསྟན་པ༔ ཚེ་རིང་ཉི་ཟླ་དང་མཉམ་སྟོབས་དག་ཀྱང་༔ གླང་ཆེན་དང་མཉམ་རྩལ་ཡང་ཁྱུང་དང་མཉམ༔ ངོ་བཀྲག་པདྨ་དང་མཚུངས་ཤ་མདངས་སྣུམ༔ བདེ་གསལ་མི་རྟོག་གསུམ་ཀའི་ཉམས་མྱོང་སྐྱེ༔ ཤ་རུས་རྩ་དང་གསུམ་ཀའི་རྟགས་འབྱུང་ངོ་༔ ཁྱད་པར་གྲགས་པ་དང་ནི་སྙན་པ་འཕེལ༔ ལྷ་འདྲེ་མི་གསུམ་འདུ་ཞིང་ལོངས་སྤྱོད་ཆེ༔ གཟའ་གཏད་མེད་པའི་སྤྱོད་པ་ཤུགས་འབྱུང་སྐྱེ༔ མཆོག་དང་ཐུན་མོང་དངོས་གྲུབ་ཚེ་འདིར་ཐོབ༔ རྟགས་བཅུ་ཡོན་ཏན་ལྔ་ཡང་འདི་ལྟར་འབྱུང་༔ རྟགས་བཅུ་ལ་ནི་རྩལ་ནི་འབྱོངས་བའི་རྟགས༔ ལུས་ནི་ཧྲིལ་གེ་བཞིན་དུ་མཉན་པ་དང་༔ ལུས་ལ་ངལ་དང་དུབ་པ་མེད་པ་དང་༔ རྒྱ་ཁབ་མིད་པས་རྡོ་རྗེའི་བུ་གར་ཐོན༔ ལུས་ནི་སར་བུ་ཤོང་བ་ལ་སོགས་འབྱུང་༔ རླུང་འབྱོངས་རྟགས་སུ་འཇག་མའི་རྩེ་མོ་དང་༔ མདུང་གི་རྩེ་དང་ཆུ་ལ་འགྲོ་བ་དང་༔ རི་དང་རྩིག་པའི་ཁུངས་ལ་འཛུལ་བ་དང་༔ རླུང་ནི་སོར་མོའི་རྩེ་ལ་འབུད་པ་དང༔ བར་སྣང་རྡོ་རྗེ་སྐྱིལ་ཀྲུང་བྱེད་པ་དང་༔ སྟེང་རླུང་འོག་དྲངས་འོག་རླུང་སྟེང་དུ་དྲངས༔ གསུམ་པ་ཐིག་ལེ་འབྱོངས་བའི་རྟགས་བསྟན་པ༔ ལུས་ལ་བདེ་དྲོད་མེ་ལྟར་འབར་བ་དང་༔ རྡེའུ་ཟོས་ཀྱང་ལུས་ཀྱིས་འཇུ་བ་དང་༔ ལུས་ཀྱི་བཀྲག་རྒྱས་དྲི་མ་མེད་པ་དང་༔ ཁྱད་པར་པགས་པའི་མདོག་ནི་སྣུམ་པ་དང་༔ གངས་ཁྲོད་བསྡད་ཀྱང་བཙུན་མོ་འདུ་བ་དང་༔ ཆུ་དང་འོ་མ་རྡོ་རྗེས་འབྱེད་པ་དང་༔ རྡོ་རྗེའི་སྤ་བ་སྦུབས་སུ་ནུབ་པ་དང་༔ ཐིག་ལེ་སྤྱི་བོའི་སྣ་ནས་བཏོན་པ་དང་༔ ཕྱག་རྒྱའི་དྭངས་མ་ལོན་པ་ལ་སོགས་འབྱུང་༔ ཡི་དམ་ལྷ་ཡི་བསྐྱེད་རིམ་འབྱོངས་བའི་རྟགས༔ ལྷ་འདྲེ་མི་གསུམ་དབང་དུ་འདུས་པ་དང་༔ མི་མ་ཡིན་རྣམས་བྲན་དུ་ཁོལ་བ་དང་༔ གདོན་བགེགས་འབྱུང་པོ་ཚར་གཅོད་ནུས་པ་དང་༔ ཡི་དམ་ཞལ་གཟིགས་ལུང་བསྟན་ལ་སོགས་འབྱུང་༔ རང་རིག་ཡེ་ཤེས་འབྱུང་བའི་རྟགས་བསྟན་པ༔ འཇིག་རྟེན་སྣང་བ་རྨི་ལམ་སྒྱུ་མར་རྟོགས༔
བདེ་གསལ་མི་རྟོག་ཉམས་མྱོང་སྐྱེ་བ་འབྱུང་༔ ཆུ་རླུང་འབྱོངས་རྟགས་མདོག་སྣུམ་རིག་པ་དངས་༔ ས་རླུང་འབྱོངས་རྟགས་ཏིང་འཛིན་བརྟན་པ་འབྱུང་༔ མེ་རླུང་འབྱོངས་རྟགས་དྲོད་ཆེ་བཀྲག་མདངས་གསལ༔ རླུང་གི་རླུང་འབྱོངས་ལུས་བདེ་ཡང་རྩལ་ཆེ༔ ནམ་མཁའི་རླུང་འབྱོངས་སྟོང་ཉིད་དོན་རྟོག་ཤིང་༔ འཛིན་མེད་སྣང་བ་རང་གྲོལ་ཉམས་འཆར་རོ༔ དེ་ནི་བདེ་བ་འབྱོངས་བའི་རྟགས་བཅུར་བཤད༔ དེ་ནས་གཉིས་པ་ཡོན་ཏན་ལྔ་ཞེས་པས༔ ད་ལྟའི་སྣང་བ་འདི་ལ་རྩལ་སྦྱངས་པས༔ དེ་ཡི་ཡོན་ཏན་བེམས་རིག་བྲལ་བའི་ཚེ༔ དང་པོ་རབ་ནི་ཕུང་པོ་ལྷག་མེད་དུ༔ དགའ་རབ་རྡོ་རྗེ་ལྟ་བུར་འཇའ་ལྟར་ཡལ༔ འབྲིང་ནི་སྒྱུ་མ་ལུས་སུ་སྣང་སྟོང་ལུས༔ ཤྲཱི་སིང་ཧ་ལྟ་བུར་སྒྱུ་ལུས་ཐོབ༔ དེ་འོག་འཆི་མེད་ཚེ་ཡི་རིག་འཛིན་བརྙེས༔ པདྨ་འབྱུང་གནས་ལྟ་བུར་བགྲེས་རྒུད་མེད༔ ཐ་མ་སྒྱུ་ལུས་སར་བུར་ཤོང་བ་འབྱུང་༔ རླུང་ལ་སྦྱངས་པའི་ཡོན་ཏན་ལ་བརྟེན་ནས༔ བེམས་རིག་བྲལ་ཚེ་འཇའ་འོད་ཟུག་པ་དང་༔ ཞིང་ཁམས་ལྔ་རུ་འགྲོ་བའི་ཡོན་ཏན་ཡོད༔ ཐིག་ལེ་སྦྱངས་པའི་ཡོན་ཏན་ལ་བརྟེན་ནས༔ ཡུམ་ལས་ཐིག་ལེ་བབས་ནས་འདྲེན་པ་ནི༔ གསང་བའི་གནས་ནས་དབུ་མར་བཟློག་པ་ཡིས༔ སྤྱི་བོར་དྲངས་པས་དབུ་ལ་གཙུག་ཏོར་འགྲུབ༔ ཐིག་ལེ་ཉམས་པ་མེད་པར་བརྟན་པའི་རྟགས༔ ཕྱི་རྟགས་དུང་དཀར་གཡས་སུ་འཁྱིལ་པ་འབྱོན༔ ཐིག་ལེ་རྡོ་རྗེའི་རྩེ་ནས་བཟློག་པ་ཡིས༔ འདོམས་ཀྱི་སྦ་བ་སྦུབས་སུ་ནུབ་པར་འགྱུར༔ ལྟེ་བར་བཟློག་པས་གདུང་བཟླུམ་བརྩེགས་པ་འགྲུབ༔ སྙིང་ཁར་བཟློག་པས་ཐུགས་ཀྱི་དཔལ་བེའུ་བྱོན༔ རོ་སྟོད་སེང་གེའི་ཁོག་པ་འདྲ་བ་འགྲུབ༔
མགྲིན་པར་བཟློག་པས་པདྨའི་ལྗགས་ཀྱིས་ནི༔ ཞལ་གྱི་གདོང་ཁེབས་ཚངས་པའི་གསུང་དབྱངས་འགྲུབ༔ ལུས་ལ་ཁྱབ་པས་པགས་པ་གསེར་གྱི་མདོག༔ བ་སྤུ་ཉག་མ་རེ་རེ་གཡས་སུ་འཁྱིལ༔ ཡན་ལག་བཀྲམ་པས་སོར་མོ་དྲྭ་བས་འབྲེལ༔ སྨིན་མཚམས་བཟློག་པས་སྨིན་མཚམས་མཛོད་སྤུར་ལྡན༔ ཁྱད་པར་དྭངས་མའི་དྭངས་མ་ཡེ་ཤེས་ཀྱི༔ རང་སེམས་སྟོང་ཉིད་ཆོས་སྐུའི་བཙན་ས་ཟིན༔ དྭངས་མ་འབྲིང་གིས་ལུས་ཀྱི་རྩ་མདུད་གྲོལ༔ ཤ་ཡི་དྭངས་མ་ཤ་རི་རམ་དུ་འགྲིལ༔ ཁ་དོག་དམར་པོ་སྐྱེ་མེད་ཐོབ་པའི་གདུང་༔ ཁྲག་གི་དྭངས་མ་ཆུ་རུ་རམ་དུ་འགྲིལ༔ ཁ་དོག་མཐིང་ག་ཡོན་ཏན་འཕེལ་བའི་གདུང་༔ རུས་པའི་དྭངས་མ་བ་རི་རམ་དུ་འགྲིལ༔ ཁ་དོག་དཀར་པོ་ཆོས་སྐུ་ཐོབ་པའི་གདུང་༔ ཆུ་སེར་དངས་མ་གསེར་རི་རམ་དུ་འགྲིལ༔ ཁ་དོག་སེར་པོ་དགོས་འདོད་འབྱུང་བའི་གདུང་༔ རྐང་གི་དྭངས་མ་ཉ་རི་རམ་དུ་འགྲིལ༔
ཁ་དོག་ལྗང་གུ་འཕྲིན་ལས་འགྲུབ་པའི་གདུང་༔ དངས་མ་ལྔ་འདུས་པཉྫ་རམ་གྱི་གདུང་༔ ཁ་དོག་ལྔ་ལྡན་སྐུ་ལྔ་ཐོབ་པའི་གདུང་༔ དེ་རྣམས་ལོངས་སྤྱོད་རྫོགས་སྐུའི་གདུང་ཡིན་པས༔ རྐྱེན་གྱིས་མི་འཇིགས་འཇིགས་པ་ཀུན་དང་བྲལ༔ དེ་ཡི་སྙིགས་མ་རང་བསྲེལ་ཕྲོ་མོ་འབྱུང་༔ རྐྱེན་གྱིས་འཇིགས་ཤིང་སྤྲུལ་པའི་སྐུ་ཡི་རྟགས༔ དེ་ཡི་སྙིགས་མ་ལུས་ཀྱི་ཟུངས་བྱེད་ཅིང་༔ ཀུནྡ་སྐྱེ་བདུན་ཤ་རུ་འཕེལ་བའོ༔ འཁོར་ལོ་ལྔ་ཡི་བསྐྱེད་རིམ་རྩལ་སྦྱངས་བས༔ རྟགས་དང་ཡོན་ཏན་ཕུང་པོ་འདོར་བའི་ཚེ༔ ཐོད་པ་རྐང་རུས་སྒལ་ཚིགས་ལ་སོགས་པ༔ ལྷ་ཡི་སྐུ་དང་ཡིག་འབྲུ་ལ་སོགས་བྱོན༔ བདེ་སྟོང་དབྱེར་མེད་བསྒོམ་པའི་ཡོན་ཏན་དུ༔ སྐྱེ་མེད་འབྲུ་གཅིག་ནམ་མཁའ་གཡའ་དག་པས༔ ཆོས་སྐུ་སྐྱེ་མེད་དགོངས་པ་ཐོབ་པའི་རྟགས༔ དེ་ལྟར་རྟགས་དང་ཡོན་ཏན་ཐམས་ཅད་ཀྱང་༔ བྱང་ཆུབ་སེམས་ཀྱི་ཐིག་ལེ་མ་ཉམས་པར༔ སྤེལ་ཞིང་རྩལ་སྦྱངས་ལམ་དུ་ཁྱེར་ཞིང་བསྒོམ༔ བདེ་སྟོང་ཡེ་ཤེས་བསྒོམས་པའི་ཡོན་ཏན་ཡིན༔ གང་ཞིག་ཚེ་གཅིག་སངས་རྒྱས་ཐོབ་འདོད་ཀུན༔ གསང་སྔགས་གསེབ་ལམ་ཐབས་ཀྱི་ལམ་འདིར་ཤོག༔ ས་མ་ཡཱ༔ རྒྱ་རྒྱ་རྒྱ༔ ཨེ་མ༔ ཆོས་རྣམས་ཀུན་གྱི་མཐར་ཐུག་པ༔ གསང་སྔགས་བླ་མེད་ཀུན་གྱི་ཡང་སྙིང་མཆོག༔ སྡུག་བསྔལ་བདེ་བ་ཆེན་པོར་གྲོལ་བའི་ཐབས༔ ད་ལྟ་སངས་རྒྱས་མངོན་དུ་གྲོལ་བའི་ལམ༔ ཐེག་པ་ཐུན་མོང་གཞན་དང་མ་འདྲེས་པར༔ ཁྱད་པར་འཕགས་པའི་གདམས་པ་ཟབ་མོ་འདི༔ རིན་ཆེན་གསེར་ནི་རང་ལུས་ཙམ་ཁུར་ནས༔ འཇིག་རྟེན་ཁམས་སུ་བཙལ་ཡང་འདི་མི་རྙེད༔ ཨུ་རྒྱན་པདྨ་འབྱུང་གནས་བདག་ཉིད་ལ༔ རྒྱལ་བའི་བཀའ་བབས་ཊཱཀྐཱིའི་སྙིང་གཏད་པས༔ སྲིན་བུ་བ་ཤ་ཀ་ཡི་རྣ་བ་རུ༔ ནམ་མཁའི་འབྲུག་སྒྲ་མི་ཤོང་སྐྲག་པ་བཞིན༔ སྐལ་མེད་བློ་ཆུང་ཐེག་དམན་རྣ་བ་རུ༔ ཐེག་ཆེན་བླ་མེད་ཐབས་ལམ་འདི་མི་ཤོང་༔ སྐྲག་སྔངས་སྐུར་བ་བཏབ་པས་གསང་བ་གཅེས༔ དབུལ་པོས་གཏེར་རྙེད་དབུལ་བ་སེལ་བ་དང་༔ ལོངས་སྤྱོད་ཐོབ་པ་དུས་གཅིག་འབྱུང་བར་ལྟར༔ སྐལ་ལྡན་ལས་ཅན་བློ་ཅན་ལ་སྤེལ་བས༔ སྡུག་བསྔལ་ལས་གྲོལ་བདེ་བ་ཐོབ་པ་གཉིས༔ དུས་གཅིག་འབྱུང་བས་སྤེལ་བའི་བཀའ་རྒྱ་བཀྲོལ༔ སྤེལ་དུས་གསེར་གྱི་མཎྚལ་ཚོགས་འཁོར་དང་༔ ཕྱག་རྒྱ་མཚན་ལྡན་འཛོམས་པར་བྱས་ལ་བྱིན༔ འོན་ཀྱང་བློ་ཆེ་གསང་སྔགས་ལ་མོས་ན༔ ལས་ཅན་ཡིན་པས་འབུལ་བ་མེད་ཀྱང་སྦྱིན༔ གསང་སྔགས་བླ་མེད་གསང་བ་འགྲུབ་པའི་ཕྱིར༔ ཏོག་གེ་ཐ་སྙད་ཅན་དང་བློ་ཆུང་དང་༔ འབང་པོ་མི་ནག་ལོག་ལྟ་ཅན་ལ་གསང་༔ རླུང་ཕྱོགས་ཙམ་ཡང་མི་བསྒྲགས་གསང་བར་བྱ༔ ས་མ་ཡཱ༔ རྒྱ་རྒྱ་རྒྱ༔ ཨེ་མ་ཧོ༔ ཞི་ཁྲོ་དགོངས་པ་རང་གྲོལ་སྙིང་པོ་ནི༔ འོག་སྒོ་བདེ་ཆེན་འདོད་ཆགས་རང་གྲོལ་འདི༔ གསང་སྔགས་ཐེག་ཆེན་སྙིང་པོའི་ཡང་ཏིག་ཡིན༔
གང་ལ་ཡོད་པ་དེ་ཉིད་བདེ་བ་ཅན༔ ད་ལྟ་མངོན་པར་སངས་རྒྱས་རང་ཐོབ་ཡིན༔ དུས་གསུམ་རྒྱལ་བའི་དགོངས་པ་སྙིང་པོའི་དོན༔ བཅུད་བསྡུས་མར་གྱི་སྙིང་པོ་ཡང་ཞུན་འདི༔ བདག་འདྲ་ཨུ་རྒྱན་པདྨ་འབྱུང་གནས་ཀྱིས༔ ཕྱི་རབས་རྣལ་འབྱོར་ཆགས་ཆེན་དོན་དུ་བཀོད༔ སུ་ལ་མ་སྤེལ་རིན་ཆེན་གཏེར་དུ་སྦས༔ མ་འོངས་སྙིགས་མ་དུས་ཀྱི་ཐ་མ་ལ༔ དགེ་སློང་ཕག་ཏུ་བུད་མེད་རུམ་པའི་དུས༔ སྡོམ་གསུམ་ཤོར་ནས་སྔགས་པར་ཁས་ལེན་དུས༔ དགེ་མས་ཁོང་སྐྱེས་ལྐོག་གསོད་བྱེད་པའི་དུས༔ འདོད་ཆགས་དུག་ལྔ་མེ་ལྟར་འབར་བའི་དུས༔ ཇོ་བཟང་དགེ་སློང་བག་མ་ལེན་པའི་དུས༔ ཀུན་ཀྱང་གསང་སྔགས་ཐབས་ལམ་ཁས་ལེན་དུས༔ ལྔ་བཅུ་ཁ་རུལ་དམག་འཁྲུགས་དར་བའི་དུས༔ དེ་དུས་འདི་འདྲའི་གདམས་པ་མེད་པ་ཀུན༔ ངན་སོང་གནས་སུ་འགྲོ་བར་ཐེ་ཚོམ་མེད༔ དེ་ཕྱིར་སྙིགས་མའི་སེམས་ཅན་ལ་ཕན་ཕྱིར༔ ཡི་གེར་བཏབ་ནས་སྒམ་པོའི་རི་ལ་སྦོས༔ དེ་དུས་སྙིང་གི་བུ་མཆོག་སྐལ་ལྡན་ཅིག༔ ཕ་མ་གྲུབ་ཐོབ་ཉི་ཟླའི་མིང་ཅན་འབྱུང་༔ ཀརྨ་གླིང་པ་ཞེས་བྱ་སྙིང་སྟོབས་ཅན༔ བརླ་གཡས་སྨེ་བ་ཡེ་ཤེས་སྤྱན་འདྲས་མཚན༔ འབྲུག་སྦྲུལ་ལོ་པ་ལས་ཀྱི་དཔའ་བོ་རིགས༔ སྐལ་ལྡན་སྐྱེས་བུ་དེ་དང་འདི་འཕྲད་ཤོག༔ དེས་ཀྱང་རྒྱུད་པ་གསུམ་གྱི་བར་དག་ཏུ༔ ཞི་ཁྲོ་དགོངས་པ་རང་གྲོལ་ཆོས་སྐོར་རྣམས༔ རླུང་ཕྱོགས་ཙམ་ཡང་སུ་ལ་བསྒྲགས་མི་རུང་༔ གལ་ཏེ་བསྒྲགས་ན་བར་ཆད་འབྱུང་ཏ་རེ༔ ཐུགས་རྗེ་ཆེན་པོ་པདྨ་ཞི་ཁྲོའི་སྐོར༔ སྐལ་ལྡན་སློབ་མ་ཡོངས་ལ་འདི་ཉིད་སྤེལ༔ རྒྱུད་པ་གསུམ་ལས་བརྒྱུད་པའི་གང་ཟག་དེ༔ ལོ་བདུན་བར་དུ་གསང་ན་བར་ཆད་མེད༔ ལོ་བདུན་ལོན་ནས་བར་དོ་ཐོས་གྲོལ་སྐོར༔ དབང་དང་ལག་ལེན་གཞན་ལ་སྤེལ་དུ་རུང་༔ ལོ་དགུ་ལོན་ནས་དགོངས་པ་རང་གྲོལ་སྐོར༔ དུས་གཅིག་མ་ཡིན་རིམ་གྱིས་སྤེལ་བར་བྱ༔ ལོ་བཅུ་ལོན་ནས་འདོད་ཆགས་ལམ་ཁྱེར་སྐོར༔ དེ་ནས་གཞན་ལ་སྤེལ་ན་བར་ཆད་མེད༔ གཏེར་འདི་ལྷོ་ཀོང་དྭགས་པོའི་ཡུལ་དུ་ཐོན༔ འགྲོ་དོན་བྱང་ཀོང་བྲག་ལུང་ཡུལ་དུ་འགྲིམས༔ ཀརྨ་གླིང་པའི་ཕྲིན་ལས་བྱང་ཕྱོགས་འབྱུང་༔ སྙིགས་མའི་སེམས་ཅན་བསགས་པ་ཆུང་བའི་ཕྱིར༔ ཟབ་ཆོས་སྙིང་པོ་འདི་ལ་ཡིད་མ་ཆེས༔ ལས་ཅན་སྐྱེས་བུ་འགའ་ཙམ་མ་གཏོག་པ༔ ཟབ་ཆོས་འདི་ལས་འགྲོ་དོན་ཆེར་མི་འབྱུང་༔ ང་ཡི་ཆོས་ལ་སྙིང་ནས་སྨད་པ་ཡི༔ མི་མིན་སྙིང་ལ་ཞུགས་པས་རྟོག་གེ་བ༔ བཅོས་མའི་གྲུབ་མཐའ་ཕྱོགས་བཅུར་དར་བ་འབྱུང་༔ ཟབ་ཆོས་ཐམས་ཅད་དེ་ཡིས་སྣུབ་པར་བྱེད༔ དེ་ཉིད་འདུལ་བའི་གཉེན་པོ་འགའ་འབྱུང་ཡང་༔ སེམས་ཅན་བསོད་ནམས་དམན་པས་ཐུལ་བར་དཀའ༔ སྦས་པའི་རྣལ་འབྱོར་འགའ་ཙམ་འདི་ཡིས་གྲོལ༔ འདི་ཉིད་ཉམས་སུ་ལེན་པའི་སྐྱེས་བུ་ལ༔ བར་ཆད་བདུད་ཀྱིས་སྐུར་བ་འདེབས་པ་འོང་༔ དེ་ཕྱིར་གསང་ནས་ཉམས་སུ་ལེན་པ་གཅེས༔ གཏེར་འདི་ཀུན་དང་ཐུན་མོང་མ་ཡིན་པས༔ དྭགས་ལ་སྒམ་པོས་བཀའ་ཡི་བྱ་ར་གྱིས༔ སྐལ་ལྡན་སྐྱེས་བུ་ལས་ཅན་དེ་ལ་གཏོད༔ དེས་ཀྱང་གཅིག་བརྒྱུད་རིམ་གྱིས་བྱང་ཕྱོགས་སྤེལ༔ སྐལ་ལྡན་སྐྱེས་བུ་རྣམས་དང་འདི་འཕྲད་ཤོག༔ ཊཱཀྐི་སྡེ་ལྔས་བཀའ་ཡི་བྱ་ར་གྱིས༔ འདི་ཉིད་ཉམས་ལེན་སྐྱེས་བུའི་བར་དོ་སེལ༔ ས་མ་ཡཱ༔ ཞི་ཁྲོ་དགོངས་པ་རང་གྲོལ་གྱི་སྙིང་པོ༔ འོག་སྒོ་བདེ་ཆེན་འདོད་ཆགས་རང་གྲོལ་གྱི་གཞུང་ཆེན་མོ༔ ཐབས་ལམ་ཐམས་ཅད་ཀྱི་སྙིང་པོ་རྫོགས་སོ༔ ས་མ་ཡཱ༔ གཏེར་རྒྱ༔ སྦས་རྒྱ༔ གབ་རྒྱ༔ གསང་རྒྱ༔ གཉེན་རྒྱ༔ གུ་ཧྱ༔￼རྒྱ་རྒྱ་རྒྱ༔ གྲུབ་ཐོབ་ཀརྨ་གླིང་པ་ཡིས༔ སྒམ་པོ་གདར་གྱི་རི་བོ་ནས༔ ཞི་ཁྲོ་དགོངས་པ་རང་གྲོལ་དང་༔ པདྨ་ཞི་ཁྲོའི་ཆོས་སྐོར་རྣམས༔ གཏེར་ནས་གསང་སྟེ་གདན་དྲངས་སོ༔ པདྨ་ཞི་ཁྲོའི་ཆོས་སྐོར་རྣམས༔ སློམ་མ་འགའ་ལ་ཅུང་ཟད་སྤེལ༔ ཞི་ཁྲོ་དགོངས་པ་རང་གྲོལ་འདི༔ གཅིག་བརྒྱུད་མིན་པ་དྭགས་པོ་རུ༔ མིང་ཙམ་སུས་ཀྱང་མཐོང་ཚོར་མེད༔ དེའི་སྲས་ཉི་ཟླ་ཆོས་ཀྱི་རྗེས་ཀྱང་༔ མིང་ཙམ་སུ་ལ་བཤད་པ་མེད༔ ཞི་ཁྲོ་དགོངས་པ་རང་གྲོལ་འདི༔ བླ་མས་བདག་ལ་འདི་སྐད་གསུངས༔ ཀརྨ་གླིང་པས་བདག་ལ་ནི༔ ལོ་གཅིག་དུས་སུ་དབང་སྐུར་དང་༔ ལུང་རྣམས་གཏད་ཅིང་ཤོག་སེར་རྣམས༔ བར་དུ་སློབ་མ་གཅིག་ལ་བཅོལ༔ དེ་ཡིས་བདག་ལ་གཏན་ནས་ཀྱང་༔ བདག་གིས་ཀྱང་ནི་སུ་ལ་ཡང་༔ འདི་ཉིད་གཅིག་ཀྱང་སྤེལ་བ་མེད༔ ཁྱོད་ནི་རྒྱུད་པ་གསུམ་པ་ཡིན༔ ཁྱེད་ལ་གཏད་ནས་ཕྱི་མོ་རྣམས༔ སླར་ཡང་བྲག་ལ་གདམས་པ་གསུངས༔ འོན་ཀྱང་ལོ་བདུན་བར་དུ་གསང་༔ ལོ་བདུན་ལོན་པའི་དུས་ཀྱི་ཚེ༔ བར་དོ་ཐོས་གྲོལ་དབང་བཀའ་རྣམས༔ སྤེལ་བར་ལུང་གིས་གནང་བ་ཡིན༔ ལོ་དགུ་ལོན་པའི་དུས་ཀྱི་ཚེ༔ དགོངས་པ་རང་གྲོལ་ཆོས་སྐོར་རྣམས༔ དུས་གཅིག་མ་ཡིན་རིམ་གྱིས་སྤེལ༔ འོག་སྒོ་བདེ་ཆེན་ཆོས་སྐོར་འདི༔ སྤེལ་བའི་རྟིང་མ་གྱིས་ཤིག་གསུངས༔ དེ་ལྟར་གཞུང་བཞིན་བྱས་གྱུར་ན༔ ཁྱོད་ལ་བར་ཆད་མི་འབྱུང་ཞིང་༔ འགྲོ་དོན་འོང་བར་ལུང་བསྟན་ཡོད༔ དེ་ཕྱིར་བྱེ་བྲག་ཤེས་པར་གྱིས༔ དེ་ལྟར་མ་བྱས་བར་ཆད་འོང་༔ གཏེར་འདི་གཞན་ལས་གཉན་པར་འདུག༔ གྲུབ་ཐོབ་ཀརྨ་གླིང་པ་ཡིས༔ དགོངས་པ་རང་གྲོལ་ཤོག་སེར་གཅིག༔ དབང་མ་ཐོབ་ལ་བསྟན་པ་ཡིས༔ སྐུ་ཚེའི་བར་ཆད་འབྱུང་ཞེས་གསུངས༔ བདག་གིས་ཀྱང་ནི་ལོ་བདུན་བར༔ པདྨ་ཞི་ཁྲོ་མ་གཏོགས་པར༔ དགོངས་པ་རང་གྲོལ་ཞེས་བྱ་བ༔ གཅིག་ཀྱང་སུ་ལ་བཤད་པ་མེད༔ ཡོས་ཀྱི་ལོ་ལ་ཞུས་ནས་སུ༔ བྱ་ཡི་ལོ་མཇུག་བར་དུ་ནི༔ ལེགས་པར་གསང་ནི་ཐུབ་པར་བྱས༔ ད་ནི་བར་ཆད་མེད་དོ་སྙམ༔ བར་དོ་ཐོས་གྲོལ་ཆོས་སྐོར་རྣམས༔ ཞུ་མི་རེ་རེ་ཙམ་ལ་སྤེལ༔ ཞི་ཁྲོ་དགོངས་པ་རང་གྲོལ་རྣམས༔
ཕག་གི་ལོ་ཡི་བར་དུ་ནི༔ གཅིག་ཀྱང་སུ་ལ་བསྟན་པ་མེད༔ ད་ནི་བར་ཆད་གེགས་ལས་གྲོལ༔ སྐལ་ལྡན་ཡོད་ན་ད་ཤོག་ཅིག༔ མེད་ན་ང་རང་ཉམས་སུ་བླངས༔ ཆོས་འདིས་འཁོར་བ་དོང་སྤྲུགས་ན༔ འགྲོ་དོན་རླབས་ཆེན་བྱེད་པར་ཤོག༔ འཁོར་བ་མ་སྟོངས་བར་དུ་མ་རྫོགས་སོ༔ ཞི་ཁྲོ་དགོངས་པ་རང་གྲོལ་གྱི་ཐབས་ལམ་སྐོར༔ ཤིན་ཏུ་ཟབ་པའི་ཆོས༔ བདག་སུརྱ་ཙནྟྲ་ལ་བཀའ་བབས་སོ༔ དེ་ནས་ནམ་མཁའ་ཆོས་ཀྱི་རྒྱལ་མཚོ་ལ༔བདག་དགེ་འདུན་རྒྱལ་མཚན་ལ་ཐུགས་བརྩེ་བ་དང་༔ བྱམས་པའི་ངང་ནས་མ་ལུས་པར་གནང་བའོ༔ ལྷོ་ཀོང་དྭགས་པོ་ལ་གཏེར་ཐོན་ནས༔ ཀརྨ་གླིང་པའི་ཕྲིན་ལས་ཡིན་པས༔ བྱང་ཀོང་བྲག་ལུང་དུ་འགྲོ་དོན་འོང་བར་ལུང་བསྟན་ཡོད་དོ༔ བདག་ལ་ཡང་བླ་མ་རིན་པོ་ཆེ་ཁྱོད་ཀྱིས་ཆོས་འདི་ད་གདུལ་བྱ་དུས་ལ་བབ་པ་ཡིན་པས༔ བྱང་ཕྱོགས་སུ་དར་བའི་རྟེན་འབྲེལ་དེར་ཡོད་པས༔ སྤོ བས་པ་མ་ཆུང་ལ་ཀུན་ལ་ཤོད་ཅིག་གསུངས༔ ཕར་ལམ་དུ་ཡང་ཁྱོད་སྐུ་མཆེད་གཉིས་ལ་ཆགས་ཕྱི་དང་དཔོན་སློབ་གསུམ་ཙམ་གྱིས་ལ་བྱོན་དང་༔ ལམ་དུ་ཡང་གཞན་དོན་འོང་ན་ཅི་ཆ་གསུངས༔ ཇི་སྲིད་འཁོར་བའི་འཇིག་རྟེན་མ་སྟོངས་པར༔ དེ་སྲིད་དམ་པའི་ཆོས་འདི་མ་རྫོགས་སོ༔
༄༅། །ཀར་གླིང་ཞི་ཁྲོའི་བར་དོའི་དྲུག་ཁྲིད་ཀྱི་ཟིན་བྲིས་ཀུན་གསལ་མེ་ལོང་བཞུགས་སོ། །
ན་མཿཤྲཱི་མཱཾ་གུ་ར་ཝེ། འགྲོ་ཁམས་དུག་ལྔའི་བགས་ཆགས་སྲ་མཁྲེགས་ལྕགས། །སྨིན་གྲོལ་དངུལ་ཆུའི་སྦྱོར་བས་ཡེ་ཤེས་ཀྱི། །གསེར་ཁམས་བཟང་པོར་མ་བཅོས་ལྷུན་གྲུབ་ཏུ། །སྟོན་མཛད་ཁྱབ་བདག་བླ་མས་ཤིས་པ་སྩོལ། །གསང་སྔགས་མྱུར་ལམ་ཚེ་གཅིག་འདིར་གསལ་བྱ། །དཀའ་བ་མེད་བ སྒྲོད་དགོངས་པ་རང་གྲོལ་གྱི། །བར་དོ་དྲུག་ཁྲིད་ཉམས་སུ་ལེན་པའི་ཐབས། །བླ་མའི་ཞལ་གྱི་བདུད་རྩི་འདིར་གསལ་བྱ། །ཞེས་ཤིས་པར་བརྗོད་དེ་བསྟན་པར་བྱ་བ་ལ། ཐོག་མར་ས་བཅད་ལྡེ་མིག་རང་གྲོལ་རྩ་བར་བྱས་པར་གོང་འོག་འཁྲུག་སྡེབ་བྱེད་རྒྱུར། སྔོན་འགྲོ། དངོས་གཞི། རྗེས་དང་གསུམ། དང་པོ་སྔོན་འགྲོ་རང་རྒྱུད་འདུལ་བར་ལྷན་ཐབས་སྦྱར་དགོས་པས་ཆོས་ཐུན་གསུམ་སྟེ། ཆོས་ཐུན་དང་པོ་ཐོག་མར་འཁོར་བའི་སྡུག་བསྔལ་བསམ་པར་བྱ་སྟེ། དེ་ཡང་འཁོར་བའི་སྡུག་བསྔལ་མ་བསམས་ན༴ སོགས་ནས། ཆོས་ཐུན་གཉིས་པ་དལ་འབྱོར་རྙེད་དཀའ་ཆོས་ཐུན་གསུམ་པ་འཆི་བ་མི་རྟག་པ་རྣམས་ཞག་གྲངས་མང་ཉུང་གང་ལྟར་ནར་འདེད་ཀྱི། འཆི་བ་མི་རྟག་པ་བསྒོམ་པ་སྟེ། ཆོས་ཐུན་གསུམ་པའོ། །བར་ས་བཅད་ནས་སྔོན་འགྲོ་རང་རྒྱུད་སྦྱོང་བ་ལ་ཆོས་ཐུན་ལྔ་ཡོད་རྒྱུར་སྔོན་འགྲོ་རང་རྒྱུད་སྦྱོང་བའི་ཁྲིད་རིམ་གྱི་འདོན་ཆ་རྒྱ་ར་བས་མཛད་པ་ལྟར།
གཏི་མུག་གཉིད་དཀྲོགས་ནས་སྐྱབས་འགྲོ། སེམས་བསྐྱེད། རྡོར་སེམས། མཎྜལ། བླ་མའི་རྣལ་འབྱོར་སོགས་ནས་ཞག་གྲངས་ཀྱིས་སྦྱང་བྱ་བཅས་ཁྲིད་རིམ་སྤྱི་ལྟར་རྒྱས་སྤྲོས་མཛད་དེ། སྣང་སྲིད་བླ་མའི་རོལ་པར་བལྟ་བར་བྱའོ༔ བར་བཏང་། གཉིས་པ་དངོས་གཞིའི་སྤྱི་དོན་ལ། སྐྱེ་གནས་བར་དོ། རྨི་ལམ་བར་དོ། བསམ་གཏན་བར་དོ༑ འཆི་ཁ་བར་དོ། ཆོས་ཉིད་བར་དོ། སྲིད་པ་བར་དོ་དང་དྲུག་ཡོད་པའི། སྐྱེ་གནས་བར་དོའི་ཁྲིད་ཡིག་ཀུན་གཞི་རང་གྲོལ་གྱིས། ཕྱི་ནང་གི་སྒྲོ་འདོགས་ཆོད་པ་ཐེའུ་བྱ་ཚང་དུ་འཇུག་པ་ལྟ་བུའི་གདམས་ངག་ནི། དེ་ལས་དང་པོ་སྐྱེ་གནས་བར་དོ་ཉམས་སུ་ལེན་པ་ལ༔ ཀུན་གཞིའི་གནས་ལུགས་གཏན་ལ་དབབ་པ་ལ་གསུམ་སོགས་ནས། ལྷག་མཐོང་རིག་པའི་ཡེ་ཤེས་ངོ་སྤྲད་པའི་ཆོས་ཐུན་དང་པོའོ༔ བར་ནར་འདེད་ཞག་གྲངས་སོ་སོར་སྦྱར་ཞིང་ནང་གསེས་རྣམས་ས་བཅད་ལྡེ་མིག་རང་གྲོལ་ལ་དཔྱོད་དགོས།
༈ སྤྱི་དོན་གཉིས་པ་རྨི་ལམ་བར་དོའི་ཁྲིད་ཡིག་འཁྲུལ་བ་རང་གྲོལ་གྱིས། བག་ཆགས་ཀྱིས་མཚམས་སྦྱར་ཞིང་འོག་གསལ་ལམ་དུ་ཁྱེར་བ་མུན་ཁང་དུ་སྒྲོན་མེ་བཏེགས་པ་ལྟ་བུའི་གདམས་ངག་ནི། རྨི་ལམ་བར་དོའི་ཁྲིད་ཡིག་ལའང་གསུམ་སྟེ༔ ཉིན་པར་སྒྱུ་ལུས་ཀྱི་ཁྲིད་༴ སོགས་ནས། གྱུར་ཏེ་བར་དོར་གྲོལ་བར་ངེས་སོ༔ བར་ནར་འདེད་བྱ། ནང་གསེས་ཞག་གྲངས་སོགས་ལྡེ་མིག་རང་གྲོལ་ལྟར་དཔྱད།
༈སྤྱི་དོན་གསུམ་པ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་གྱིས་དྭ་ཕྲུག་མ་དང་འཕྲད་པ་ལྟ་བུ་འམ། སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་ནི། དེ་ཡང་གོང་དུ་རིག་པ་ངོ་སྤྲད་ཅིང་འདི་ཁོ་ནའོ་ཞེས་བསྟན་པས༔ སོགས་ནས། སངས་རྒྱས་པར་བྱེད་པ་བསམ་གཏན་བར་དོའི་ཁྲིད་ཀྱི་རིམ་པའོ༔ ཞེས་ཚིག་མཐའ་བསྒྱུར། ནང་གསེས་ཞག་གྲངས་སོགས་ལྡེ་མིག་རང་གྲོལ་ལྟར་དཔྱོད།
༈སྤྱི་དོན་བཞི་པ་འཆི་ཁ་བར་དོའི་ཁྲིད་ཡིག་འཕོ་བ་རང་གྲོལ་གྱི་གདམས་ངག མི་གསལ་བ་ལ་གསལ་གདབ་པ་རྒྱལ་པོས་བཀའ་ཐེམ་བསྐུར་བ་ལྟ་བུའི་གདམས་ངག་ནི། དེ་ཡང་གོང་གི་ཁྲེགས་ཆོད་ཀྱི་སྐོར་དང༔ སོགས་ནས། ཤི་བ་ལ་མཁས་པ་གཅིག་གལ་ཆེའོ༔ བར་ནར་འདེད་ལས་ས་བཅད་དམིགས་རྐང་སོགས་ལྡེ་མིག་རང་གྲོལ་ལྟར་བྱའོ། །
༈སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ་གྱིས༑ རང་སྣང་ལ་ཡིད་ཆེས་པ་མ་པང་དུ་བུ་འཇུག་པ་ལྟ་བུའི་གདམས་ངག་ནི། སྐྱེ་གནས་བར་དོའི་ཁྲིད་ཡིག་ཀུན་གཞི་༴ སོགས་ནས། རྒྱས་པར་གཞན་ནས་འབྱུང་ངོ་། །
༈སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག་སྲིད་པ་རང་གྲོལ་གྱིས་ཡུར་བ་རྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག་ནི། སྣང་བ་བཞི་མ་མཐོང་བ་དང༔ ཆོས་ཉིད་༴ སོགས་ནས། འཕྲོ་མཐུད་ནས་གྲོལ་བར་ཐེ་ཚོམ་མེད་དོ༔ བར་ནར་འདེད། ས་བཅད་དང་ཞག་གྲངས་སོགས་ལྡེ་མིག་རང་གྲོལ་ལྟར་བྱ༔
༈ གསུམ་པ་མཇུག་གི་དོན་ལ། ལྡེ་མིག་ནས། སྤྱི་དོན་གསུམ་པ་མཇུག་གི་དོན་ལ། སོགས་ནས། རྒྱས་བཏབ་པ་དང་གསུམ་མོ༔ བར་བརྗོད། སྐབས་འདི་ངག་ཏུ་ཉིན་བསྟར་བར་དོའི་དབྱིངས་སྒྲོལ་གསོལ་འདེབས་མ་ཆག་པར་བྱའོ། །ཕྱག་ལེན་སྤྲོས་བཅས་གནང་ན་ངོ་སྤྲོད་མཐོང་བ་རང་གྲོལ་གྱི་ལག་ལེན་ཟིན་བྲིས་རྒྱ་ར་བས་མཛད་པ་ལྟར་སྤེལ་བར༑ སྔར་དབང་མ་ཐོབ་པ་ཡིན་ན་དབང་བསྐུར་དགོས་ཞིང་ཐོབ་ན་མ་བྱས་ཀྱང་རུང་༑ སྔོན་འགྲོ་རང་རྒྱུད་འདུལ་བ་ལྟར་སྡུག་བསྔལ་ལ་བསམ་པ་དང་། དལ་འབྱོར་རྙེད་དཀའ། འཆི་བ་མི་རྟག་པ་རྣམས་རྫོགས་ནས་ཟིན་བྲིས་ལྟར་ན། ལས་དང་པོ་ལ་སྐྱོ་ཤས་བསྐྱེད་པ་ལ། དུར་ཁྲོད་ཀྱི་མི་རོ་བསྐྱལ་བ་ལ་བརྟེན་ནས་མི་རྟག་པར་བསྐུལ་མ་ངོ་སྤྲད་པ་བཏགས། དེ་རྗེས་སྔོན་འགྲོ་རང་རྒྱུད་སྦྱོང་བ། གཏི་མུག་གཉིད་དཀྲོག་ནས། སྐྱབས་འགྲོ། སེམས་བསྐྱེད། ཡིག་བརྒྱ། མཎྜལ། བླ་མའི་རྣམ་འབྱོར། སྐྱེ་གནས། རྨི་ལམ། བསམ་གཏན་བར་དོ་རྣམས་བཏང་རྗེས། འཆི་ཁ་བར་དོའི་ཁྲིད་ཡིག་འཕོ་བ་རང་གྲོལ་ལྟར་སྒོས་ཆོས་མཉམ་པ་ཚར་ནས་སྐབས་འདིར་རང་གཞུང་གི་འཕོ་ཚུལ་གྱི་གདམས་ཁྲིད་དང་། ཆོས་རྒྱུན་གཏེར་གནས་སོགས་བྱིན་རླབས་དོན་བརྒྱུད་མཚུངས་ཕྱིར། ཉི་ཟླ་སངས་རྒྱས་ཀྱི་འཕོ་བ་འཇའ་ཟུག་མ་ཁྲིད་རྒྱུན་ལྟར་རྒྱུད་སྨིན་རྟགས་ཐོན་པར་གནང་ན་ལགས། སྐབས་འདིར་ཟིན་བྲིས་ལྟར་ཁམས་སའི་མི་མོར་བརྟེན་ནས་རྣམ་ཤེས་འབྱུང་འཇུག་གནས་གདམས་དང་མཉམ་གཞག་བསྒོམ་པའི་དཔེ་ལ་ངོ་སྤྲོད་བྱ། དཔོན་མོ་འདོ་ལི་མའི་གཏམ་རྒྱུད་གསུངས།
སྐབས་འདིར་ཟབ་དབང་གསུམ་བསྐུར་ཞིང་ཤིན་ཏུ་སྤྲོས་མེད་ཤེལ་རྡོ་ངོ་སྤྲོད་ཉི་ཟེར་མ༑ སྐུ་གསུམ་ངོ་སྤྲོད་དུག་གསུམ་རང་གྲོལ། སྒྲོན་མ་དྲུག་གི་ངོ་སྤྲོད་སོགས་ཀྱང་གནང་ཆོག་ཡང་ཟིན་བྲིས་ལྟར་སྐྱེ་གནས་བར་དོའི་ཁྲིད་ཉམས་སུ་མྱོང་བར་བརྟེན་ནས༑ གཞིའི་འོད་གསལ་ངོ་སྤྲོད་པ་གཉིས་ཏེ་སྔོན་ནས་དེ་དག་གི་བར་དོའི་གཞི་སྣང་གི་ངོ་སྤྲོད་དོ། །བར་ཕྱག་ལེན་གནང་། དེ་ནས་ཆོས་ཉིད་བར་དོའི་གཞུང་མཐོང་བ་རང་གྲོལ་སོར་བཞག་མཛད་གསུངས། དེ་རྗེས་ཟིན་བྲིས་ནས་ཆོས་ཉིད་ཡིད་ལ་མི་དྲན་ཞིང་དགེ་སྡིག་འཆོལ་ཉོག་ཏུ་སྤྱོད་པ་རྣམས་སྲིད་པ་བར་དོའི་ངོ་སྤྲོད་པ་ནི། སྲིད་པ་བར་དོའི་ངོ་སྤྲོད་དགེ་སྡིག་རང་གཟུགས་བསྟན་པའི་གདམས་ལྟར་བྱ། ལྷན་ཐབས་དབྱངས་སྙན་ལྷའི་གཎྜེ་ཡང་སྦྱར་ནས། ཡིག་དྲུག་བསྐུལ་བ་དང་། རྩི་དཀར་དྲུང་པའི་རྨི་ལམ་བཤད་པ་སོགས་བྱ། དེ་རྗེས་སྲིད་པ་བར་དོའི་ཁྲིད་གཞུང་རྫོགས་པར་བྱས་ལ། བར་དོའི་སྨོན་ལམ་ཐམས་ཅད་འདོན་པ་ཡང་གནད། དེ་ལྟར་གནང་ན་དམིགས་ཆས་གཞན་རྣམས་ཀྱང་འདིའི་ཁོངས་སུ་ཚང་བར་འདུག་གོ །སྤྱིར་གོང་སྨོས་བཞིན། བར་དོ་དྲུག་གི་ཁྲིད་དེར་སྦྱངས་པ་ཚད་ལྡན་སོང་ན་དོན་ཐམས་ཅད་ཚང་བ་ཡིན་ལ། ཕྱག་ལེན་རྒྱས་པ་འདི་སེམས་རྒྱུད་དང་འདྲེས་ངེས་བྱུང་ན་བྱིན་རླབས་ཆེས་ཆེ་བ་སྨོས་མ་དགོས་རུང་། བྱིས་པའི་རྩེད་མོ་ལྟར་ལས་དུས་ཀྱི་དབང་གིས་དྲན་པ་དཀའ་བར་སྣང་ཞེས། ཀཿཐོག་པཎ་ཆེན་གྱིས་གསུངས་སོ། །
༈སྐྱེ་འདིར་སྨིན་གྲོལ་ལམ་སྦྱང་བར་དོ་དྲུག །གོམས་འདྲིས་གདེངས་ལྡན་ཆོས་ཉིད་མ་བུ་འདྲེ། །དོན་གཉིས་ལྷུན་གྲུབ་འགྲོ་ཀུན་ཐབས་བདེའི་བར། །བདེ་བླག་བྱེད་དེ་ལམ་འདིའི་ཁྱད་ཆོས་ཡིན། ། ཞེས་པའང་རྒྱལ་དབང་པདྨའི་གདུང་འཚོབ་ཁྱབ་བདག་རྡོ་རྗེ་འཆང་གཏེར་ཆེན་གར་དབང་ཆོས་ཀྱི་རྒྱལ་མཚན་གྱི་བཀའ་ཡི་གནང་བ་ཐོབ་ཅིང་། མཁྱེན་བརྩེ་ནུས་པའི་མངའ་བདག་གྲུབ་དབང་བླ་མ་བསོད་ནམས་དཔལ་ལྡན་ནས་ཀྱང་བསྐུལ་མ་མཛད་དོན་བཞིན་རྫོགས་ཆེན་རབ་འབྱམས་པའི་བཀའ་འབངས་ཐ་ཤལ་ཤཱཀྱའི་དགེ་སློང་མཐུ་སྟོབས་རྣམ་རྒྱལ་པས་གང་སྨོས་དམ་པ་མཆོག་གཉིས་ལ་ཡང་། བཀའ་འདྲི་ཞུ་བསྟུན་ཟིན་ཐོར་བགྱིས་པ་ཡོངས་ལ་ཕན་པར་གྱུར་ཅིག ཅེས་དབེན་རི་བདེ་ཆེན་པདྨ་འོད་གླིང་དུ་བཀའ་འདུས་ཆོས་ཀྱི་རྒྱ་མཚོའི་ད་ལ་ཞལ་ཕྱེ་སྐབས་སུའོ། །ཤྲཱི་མཱཾ་གུ་ར་ཝེ་མ་ཧཱ་ནི་ངྷི་པཱ་དཽ་ཏིཥྛནྟུ། དགེའོ། །༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ ཉམས་ཁྲིད་དགོངས་པ་རང་གྲོལ་གྱི༔ དང་པོ་སྐྱེ་གནས་བར་དོའི་ཁྲིད་ཡིག་ཀུན་གཞི་རང་གྲོལ་ཞེས་བྱ་བ་བཞུགས་སོ༔
ཀ༅༅༔ དང་པོའི་མགོན་པོ་སྐྱེ་མེད་ཀུན་ཏུ་བཟང་༔ དེ་རྩལ་འགག་མེད་ལོངས་སྐུ་ཞི་ཁྲོའི་ལྷ༔ སྣ་ཚོགས་ཤར་གྲོལ་སྤྲུལ་སྐུ་མཐའ་ཡས་འཕྲོ༔ ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔ མངལ་གྱིས་མ་གོས་རང་བྱུང་པདྨ་ངས༔ མ་འོངས་སྙིགས་མའི་འགྲོ་ལ་ཕན་བྱའི་ཕྱིར༔ རྒྱལ་བའི་དགོངས་པ་ཀུན་གྱི་དོན་བསྡུས་ནས༔ བར་དོ་རྣམ་པ་དྲུག་ཏུ་གཏན་ལ་ཕབ༔ དེ་དག་ཀུན་ཀྱང་རྩ་བ་ཉམས་ལེན་ལ༔ རག་ལས་ཕྱིར་ན་བར་དོ་དམར་ཁྲིད་ཀྱི༔ ཉམས་ཁྲིད་དགོངས་པ་རང་གྲོལ་འདི་བསྟན་གྱིས༔ འདི་ལྟར་ཉམས་སུ་ལོངས་ཤིག་ཕྱི་རབས་རྣམས༔ ས་མ་ཡ༔ དེ་ལ་འདིར་འཁོར་འདས་ཀྱི་ཆོས་ཐམས་ཅད་བར་དོ་དྲུག་ལ་མ་འདུས་པ་མེད་ཅིང་༔ དེ་ཉམས་སུ་བླང་བ་ལ་སྤྱི་དོན་གསུམ་གྱིས་སྟོན་ཏེ༔ སྒོམ་མ་སྐྱེས་པ་སྐྱེ་བར་བྱེད་པའི་སྔོན་འགྲོ་རྣམ་པ་གཉིས༔ སྐྱེས་པ་ཉམས་སུ་བླང་བ་ལ༔ ཉམས་ལེན་དངོས་གཞིའི་ཁྲིད༔ དེ་བོགས་དབྱུང་བ་རྗེས་ཀྱི་རིམ་པའོ༔ དང་པོ་སྔོན་དུ་འགྲོ་བ་ལ་གཉིས་ཀྱི་དང་པོ་ལ༔ རང་རྒྱུད་སྦྱོང་བར་བྱེད་པའི་ཁྲིད་ལ་བཞི་སྟེ༔ སྐྱབས་འགྲོ་སེམས་བསྐྱེད་ཀྱི་ཁྲིད༔ སྡིག་པ་སྦྱོང་བར་བྱེད་པ་ཡི་གེ་བརྒྱ་པའི་ཁྲིད༔ བྱིན་བརླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད༔ ཚོགས་གཉིས་རྫོགས་པར་བྱེད་པ་མཎྜལ་ཆོས་སྤྱོད་ཀྱི་ཁྲིད་དང་བཞིའོ༔ གཉིས་པ་རང་རྒྱུད་འདུལ་བར་བྱེད་པའི་ཁྲིད་ལ་གསུམ་སྟེ༔ དལ་འབྱོར་རྙེད་པར་དཀའ་བ་ལ་བསམ་པ༔ འཁོར་བའི་སྡུག་བསྔལ་བསམ་པ༔ འཆི་བ་མི་རྟག་པ་བསྒོམ་པ་དང་གསུམ་སྟེ༔ སྔོན་འགྲོ་ཡན་ལག་བདུན་ལྡན་ཉམས་སུ་བླངས་བར་བྱའོ༔ དེ་ལྟར་སྔོན་འགྲོ་རྣམས་ལ་ཉམས་མ་སྐྱེས་ཀྱི་བར་དུ་སྒོམ་ཞིང་གཏན་ལ་ཕེབ་པ་དང་༔
༈གཉིས་པ་དངོས་གཞིའི་ཡང་མདུན་གྱི་ནམ་མཁར༔ རིམ་པ་ཉམས་སུ་བླང་བ་ལ་དྲུག་སྟེ༔ སྐྱེ་གནས་བར་དོའི་ཐེ་བྱ་ཚང་དུ་འཇུག་པ་ལྟ་བུའི་གདམས་ངག ཁྲིད་ཡིག་ཀུན་གཞི་རང་གྲོལ༔ རྨི་ལམ་བར་དོའི་མུན་ཁུང་དུ་སྒྲོན་མེ་བཏེགས་པ་ལྟ་བུའི་གདམས་ངག ཁྲིད་ཡིག་འཁྲུལ་པ་རང་གྲོལ༔ བསམ་གཏན་བར་དོའི་དྭ་ཕྲུག་མ་དང་འཕྲད་པ་ལྟ་བུའི་གདམས་ངག ཁྲིད་ཡིག་རིག་པ་རང་གྲོལ༔ འཆི་ཁ་བར་དོའི་རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག ཁྲིད་ཡིག་འཕོ་བ་དྲན་པ་རང་གྲོལ༔ ཆོས་ཉིད་བར་དོའི་མ་པང་དུ་བུ་འཇུག་པ་ལྟ་བུའི་གདམས་ངག ཁྲིད་ཡིག་མཐོང་བ་རང་གྲོལ༔ སྲིད་པ་བར་དོའི་ཡུར་བ་རྐང་ཆད་ལ་ཝ་འཛུགས་པ་ལྟ་བུའི་གདམས་ངག ཁྲིད་ཡིག་སྲིད་པ་རང་གྲོལ་དང་དྲུག་གོ༔ དེ་ལས་དང་པོ་སྐྱེ་གནས་བར་དོ་ཕྱི་ནང་གི་སྒྲོ་འདོགས་བཅད་པ་ཐེ་བྱ་ཚང་དུ་འཇུག་པ་ལྟ་བུའི་གདམས་ངག ཉམས་སུ་ལེན་པ་ལ༔ ཀུན་གཞིའི་གནས་ལུགས་གཏན་ལ་དབབ་པ་ལ་གསུམ་གྱི༔ དང་པོ་ལུས་རྣལ་དུ་དབབ་པ་ལ༔ ལུས་གནད་ལེགས་པར་བཅའ་མ་ཤེས་ན༔ བསྒོམ་མཚན་ཉིད་པ་རྒྱུད་ལ་མི་སྐྱེ༔ སྐྱེས་ཀྱང་གེགས་སུ་འགྲོ་བས་ལུས་གནད་གལ་ཆེ་སྟེ༔ ལུས་དྲང་བས་རྩ་དྲང་༔ རྩ་དྲང་བས་རླུང་དྲང་༔ རླུང་དྲང་པོར་གནས་པས་རིག་པ་རྣལ་དུ་ཕེབས་ནས༔ བསྒོམ་རང་བབས་སུ་འབྱུང་བས༔ ལུས་རྣལ་དུ་ཕབ་པ་ལའང་༔ ལས་དང་པོ་པས༔ ལུས་ཀྱི་བྱ་བ་ཕྱི་སོ་ནམ་ལ་སོགས་པ་འཁོར་བའི་བྱ་བ་ཐམས་ཅད་ལིངས་ཀྱིས་བཏང་༔ ནང་ཕྱག་དང་སྐོར་བ་ལ་སོགས་པའི་ཆོས་སྤྱོད་རྣམས་ཀྱང་བཏང་༔ གསང་བ་ལུས་ཀྱི་འགུལ་བསྐྱོད་ཙམ་ཡང་མི་བྱ་བར་ལུས་གནད་ཀྱི་ཐོག་ཏུ་ཙན་ནེ་མ་ཡེངས་པར་བསྒོམ་མོ༔ དེས་ལུས་རྣལ་དུ་ཕེབས་ནས་བསྒོམ་སྐྱེ་བའི་ཡོན་ཏན་ཡོད་དོ༔ དེ་ཡང་ལུས་ཀྱི་འཁྲུལ་འཁོར་དངོས་ནི༔ ལུས་རྣམ་སྣང་གི་ཆོས་བདུན་དུ་བྱ་སྟེ༔ རྐང་པ་རྡོ་རྗེའི་སྐྱིལ་ཀྲུང་བཅའ༔ ལག་པ་མཉམ་བཞག་གི་ཕྱག་རྒྱ་ལྟེ་འོག་ཏུ་བཅའ༔ སྒལ་ཚིགས་མདའ་ལྟར་དུ་བསྲངས༔ གསུས་པ་སྒལ་ཚིགས་ལ་སྦྱར༔ མགྲིན་པ་བག་ཙམ་དགུག༔ ལྕེ་ཡ་རྐན་ལ་སྦྱར༔ མིག་སྣ་རྩེའི་ཐད་ཀྱི་བར་སྣང་ལ་བསྒོམ་རྒྱུ་ཅི་ཡང་མེད་པར་ཧྲིག་གེ་བལྟ་བ་དང་བདུན་པོ་འདི༔ སྐྱོན་མེད་པར་ལེགས་པར་བཅའ༔ འཁྲུལ་འཁོར་རྣམས་རྣལ་མར་བཅའ་ཤེས་ན་བསྒོམ་རང་བབས་སུ་འོང་ངོ་༔ གཉིས་པ་ངག་རྣལ་དུ་དབབ་པ་ལའང་གསུམ་གྱི༔ ཕྱི་ཁ་སྨྲ་དང་འཁྲུལ་གཏམ་གྱི་བྲེ་མོའི་གཏམ་ཐམས་ཅད་ཆམ་གྱི་བཞག་ལ་སྨྲ་བ་བཅད༔ ནང་འདོན་པ་དང་ཆོས་སྤྱོད་ཀྱི་བྱ་བ་བཏང་ལ་སྨྲ་བ་བཅད༔ གསང་བ་བཟླས་བརྗོད་དང ༔ སྔགས་ཀྱི་བྱ་བའང་བཏང་༔ ངག་པི་ཝཾ་གི་རྒྱུན་ཐག་བཅད་པ་ལྟར་བཅོམ་བསྐྱུངས་ལ་རྣལ་དུ་ཕབ༔ གསུམ་པ་ཡིད་རྣལ་དུ་དབབ་པ་ལའང་གསུམ་གྱི་དང་པོ༔ ལུས་ངག་གོང་ལྟར་བཅད་པའི་ངང་ནས༔ ཡིད་ཀྱིས་ཐ་མལ་གྱི་འཁྲུལ་སྣང་སྔ་ཕྱི་དུས་གསུམ་གྱི་རྟོག་པ་གང་ཡང་ཡིད་ལ་མི་བྱེད་པར་ལྷན་ནེ་བཞག༔ ནང་ལྷ་བསྒོམ་པ་ལ་སོགས་པ་བཟང་རྟོག་གི་རྟོག་པ་གང་ཡང་ཡིད་ལ་མི་བྱེད་པར་ཕྱམ་མེ་བཞག༔ གསང་བ་སེམས་འཛིན་ལྟ་བསྒོམ་ཡིད་ལ་བྱེད་པའི་རྟོག་པ་ཐམས་ཅད་ཅི་ཡང་ཡིད་ལ་མི་བྱེད་པར་སེམས་ཁོ་རང་རང་ལུགས་སུ་མདུན་གྱི་ནམ་མཁའ་ལ་ཧྲིག་གེ༔ གསལ་ཡེ་རེ༔ ལྷན་ནེ་ཅི་བཞིན་ཉིད་ཀྱི་ངང་ལ་བཞག་སྟེ་རྣལ་དུ་ཕབ་པར་བྱའོ༔ དེ་ལ་ཞག་གསུམ་བྱའོ༔
དེ་ནས་སེམས་རྣལ་དུ་ཕབ་པ་ནི༔ འོ་སྐོལ་གྱི་སེམས་ཞེས་བྱ་བ་རིག་རིག་ཏུར་ཏུར་མི་དྲན་དགུ་དྲན་འདིས༔ འཁོར་འདས་ཀུན་གྱི་གཞི་བྱེད་པས༔ ཀུན་གཞི་ཞེས་མིང་དུ་བཏགས་སོ༔ དེ་ཡང་བདེ་སྡུག་ཐམས་ཅད་ཀྱི་རྩ་བ་རང་གི་སེམས་འདི་ཡིན་ཏེ༔ ཐོག་མར་འདི་གཏན་ལ་དབབ་པ་གལ་ཆེ་ཞིང༔ ལས་དང་པོ་བའི་སེམས་འདི་ནི་རྟ་དམུ་རྒོད་དང་འདྲ་སྟེ༔ དཔེར་ན་རྟ་དམུ་རྒོད་འཛིན་པ་ལ་ཡང་༔ ཁོའི་སྟེང་དུ་དྲག་པོར་རྒྱུག་ན་འགྲོགས་ནས་མི་ཟིན་པས༔ ཐབས་སྣ་ཚོགས་ཀྱིས་བྲིད་ཅིང་དལ་གྱི་བཟུང་ན་ཟིན་ཁོལ་དུ་ཐུབ་པ་ལྟར༔ སེམས་དམུ་རྒོད་འདི་ཡང་དྲག་ཏུ་འཛིན་ན་རྟོག་པ་ཇེ་མང་དུ་འཕྲོ་ཞིང༔ སྙིང་རླུང་ལ་སོགས་པ་མི་འདོད་པ་དུ་མ་སྐྱེད་པའི་གེགས་སུ་འགྲོ་བས༔ ཐབས་སྣ་ཚོགས་ཀྱི་དམིགས་པས་དལ་གྱིས་རྣལ་དུ་ཕབ་པས༔ ཞི་གནས་མཚན་ཉིད་པ་རྒྱུད་ལ་སྐྱེའོ༔
དེ་ལ་མཚན་མ་དང་བཅས་པའི་ཞི་གནས་ཀྱི་ཁྲིད་ནི༔ ཐོག་མར་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ༔ དེའི་དོན་དུ་ཚེ་འདི་ཉིད་ལ༔ སྟན་ཐོག་འདི་ཉིད་དུ་བླ་ན་མེད་པའི་གོ་འཕང་རིན་པོ་ཆེ་ཐོབ་པར་བྱས་ལ༔ གང་ལ་གང་འདུལ་གྱི་འགྲོ་བའི་དོན་རྫོགས་པར་བྱ་བའི་ཕྱིར༔ ཐེག་པ་ཆེན་པོའི་ཆོས་བསྒོམ་སྙམ་དུ་སེམས་བསྐྱེད་ལ༔ བླ་མའི་རྣལ་འབྱོར་དང་ལྡན་པས་སྒོ་གསུམ་རྣལ་དུ་ཕབ༔ ལུས་རྣམ་སྣང་གི་ཆོས་བདུན་བཅའ་བ་རྣམས་དམིགས་པ་ཀུན་ལ་གཞི་བཞག་ཏུ་ཤེས་པར་བྱའོ༔ དེའི་ངང་ནས་མདུན་དུ་ཤིང་བུ་རྡིལ་བུ་ལ་སོགས་པའི་དངོས་པོ་ཕྲ་མོ་གཅིག་བཞག་ལ༔ མིག་མི་བཙུམས་པར་དེ་ལ་ཅེར་རེ་བལྟ་བ་དང་ལྷན་ཅིག་ཏུ་སེམས་ཀྱང་གཞན་གང་དུའང་མ་ཡེངས་པར་དེའི་ཐོག་ཏུ༔ ཧྲིག་གེ༔ གསལ་ལེ༔ ལྷན་ནེ་བཞག༔ དེ་ལ་མདུན་ཚུགས་ཙིར་ཟིན་ཏུའང་མི་བྱ༔ ཐ་མལ་དུ་ཡེངས་སུ་མི་འཇུག་པར་རིག་པ་མ་ཡེངས་པའི་རྟེན་ཙམ་དུ་ཡེ་རེ་བཞག་གོ༔ ལྷན་ནེ་གནས་བདོ་ལ་ལྷོད་ཀྱིས་ཀློད་ལ་ཅུང་ཟད་ངལ་གསོ༔ དེའི་རིང་ལ་རྟོག་པ་འབྱམས་སུ་མི་གཞུག་པར༔ ཡང་རྟེན་དེ་ལ་ཅེ་རེ་ཡེངས་མེད་དུ་སེམས་རང་བབས་སུ་བཞག༔ སྙིང་རྗེ་ལམ་ཁྱེར་ལས༔ གསལ་བདོར་འཕྲོ་བཅད་ཡུན་ཐུང་གྲངས་མང་བསྒོམ༔ ཞེས་གསུངས་པས༔ ཡུན་ཐུང་བས་བྱིང་རྒོད་ཀྱི་གེགས་མི་འཇུག་ལ༔ གྲངས་མང་བས་སྐྱོན་མེད་ཀྱི་བསྒོམ་སྐྱེ་བའི་ཕྱིར༔ དེ་ལྟར་བསླབ་པར་བྱའོ༔
ཐུན་འཇོག་པའི་ཚེ༔ ཧར་ལངས་སུ་མི་བྱ་བར༔ བག་ཡོད་དང་ལྡན་པས་དེའི་ངང་མ་ཤོར་བར་དལ་བུས་སྤྱོད་ལམ་དང་བསྲེ་ཞིང་ལམ་དུ་ཁྱེར་རོ༔ སྤྱོད་ལམ་ཐམས་ཅད་མགོ་ཆག་གི་ནད་པ་འགྲམ་དུ་དོགས་པ་ལྟར༔ བསྒོམ་གྱི་ངང་འཚོ་ཞིང་བག་ཡོད་དང་ལྡན་པར་བྱའོ༔ དེ་ལ་ཞག་གསུམ་མོ༔ དེ་ནས་ཡང་ལུས་གནད་ལ་སོགས་སྔར་ལྟར་ལས༔ དམིགས་པ་ནི༔ རང་གི་སྨིན་མཚམས་ཀྱི་མཛོད་སྤུར་ཐིག་ལེ་དཀར་ལ་འཚེར་བ༔ གསལ་ལ་དངས་པ༔ ཆེ་ཆུང་སྲན་མ་དཀར་པོ་ཙམ༔ སྣང་ལ་རང་བཞིན་མེད་པ་གཅིག་དཀར་ཡེ་རེ་བ་ལ་སེམས་མ་ཡེངས་པར་གཏད༔ གསལ་བདོ་ལ་ལྷོད་ཀྱིས་ཀློད་ལ་སེམས་རང་བབས་སུ་བཞག༔ རྟོག་པས་བར་མ་ཆོད་པར་བྱ༔ ཡང་དེ་ཀ་ལྟར་བསྒོམ༔ ཐུན་ཆུང་ལ་གྲངས་མང་བ་གོང་ལྟར་རོ༔ དེའང་ཞག་གསུམ་མམ་ཉམས་དང་བསྟུན་ལ་བསྒོམ་དུ་བཅུག་ལ༔ སྐབས་སུ་ཉམས་ཅི་བྱུང་ཉུལ་བར་བྱའོ༔
དེ་ནས་ཡང་གཞན་སྔར་ལྟར་ལས༔ རང་གི་ལུས་ཕྲུ་མ་ཕུས་བཏབ་པ་ལྟར༔ ནང་སྟོང་སང་ངེ་བའི་སྙིང་ཁའི་ཐད་ཀར་རླུང་སེམས་འདྲེས་པའི་ངོ་བོ་འོད་ཀྱི་ཐིག་ལེ་དམར་པོ་མར་མེ་འབྲིང་པོ་ཙམ་ཅིག་འཚེར་བ༔ ཁ་དོག་སྔོ་ལ་གསལ་བ༔ རེག་བྱ་ཚ་བ་ཕར་རྒལ་བ་ལ་མ་རེག་པ་ཚུར་བྲང་ལ་མ་རེག་པ༔ སྙིང་ཁའི་ཚོད་དུ་གསལ་ཡེ་རེ་བསྒོམ༔ དེ་ལ་ཤེས་པ་ཡུད་དེ་གཏད༔ གསལ་བདོ་ལ་འཕྲོད་བཅད༔ ཡེངས་ན་དམིགས་པ་གསལ་གདབ༔ ཤེས་པ་ཟ་ཟིར་གྱུར་ནས་དམིགས་པ་མ་ཟིན་ན་རླུང་ཁམས་སྐྱེས་པ་ཡིན་པས༔ ཟས་བཅུད་ཆེན་བཏང་༔ དམིགས་པ་ཅུང་ཟད་ཀློད་ལ་ངལ་བསོ༔ དེའི་རིང་ལ་ཐ་མལ་དུ་མ་ཡེངས་པར་དྲན་པ་དང༔ བག་ཡོད་ཡུད་དེ་བརྟེན༔ ཕལ་ཆེར་ཀློད་པ་གཙོ་ཆེ་བས༔ རང་བབས་སུ་ཀློད་ལ་མ་ཡེངས་ཙམ་དུ་རྟོག་པར་བྱའོ༔ ཡང་སྐྱོ་བའམ༔ འཚེར་བ་བྱུང་ན༔ ཤེས་པ་འཁྱོག་པ་བྱ་བ་ཡིན་པས༔ འཁོར་བའི་ཉེས་དམིགས་དལ་འབྱོར་རྙེད་དཀའ༔ མི་རྟག་བསྒོམ་པ༔ བླ་མའི་མོས་གུས་རྣམས་བྱ༔ ད་ལན་དལ་འབྱོར་ཐོབ༔ བསྟན་པ་རིན་པོ་ཆེ་དང་མཇལ༔ ཟབ་ལམ་འདི་ལྟ་བུ་དང་འཕྲད་པ་རེ་དགའ༔ ད་ལན་མ་འབད་ན༔ རྡོག་སྣ་འདྲེད་ནས་ཕྱིན་ཆད་གསོར་མི་རུང་བར་འགྱུར་ཏ་རེ༔ སྙམ་དུ་བྲོད་པ་བརྩོན་འགྲུས་དགའ་བ་བསྒོམ་མོ༔ དེ་རྣམས་ཀྱིས་ཞི་གནས་རྒྱུད་ལ་སྐྱེས་པ་ཡོད༔ དེ་ལ་མ་བྱུང་ན༔ ཡང་མདུན་གྱི་ནམ་མཁར༔ རྡོ་རྗེ་སེམས་དཔའི་སྐུ་མཐོ་གང་པ་ཙམ་གཅིག༔ སྣང་ལ་རང་བཞིན་མེད་པ༔ ཤེལ་ཕྱིས་པ་ལྟ་བུ་དཀར་ལ་གསལ་པ༔ འོད་ཀྱི་རང་བཞིན་ཅན་གཅིག་གསལ་བོར་བསྒོམ༔ དེའི་ཐུགས་ཀར་རིག་པ་གཏད་ལ་གསལ་ཡེ་རེ་བསྒོམ༔ ཡུན་ཐུང་ལ་གྲངས་མང་བ་གོང་ལྟར་བྱ༔ འདི་ལ་ནི༔ སངས་རྒྱས་དགོངས་པ་འདུས་པའི་མདོ་ལས༔ རྡོ་རྗེ་སེམས་དཔའ་དྲན་པ་ཙམ་ལའང༔ ཕན་ཡོན་བརྗོད་ལས་འདས་པ་གསུངས་སོ༔
ཡང་མདུན་གྱི་ནམ་མཁར༔ བཅོམ་ལྡན་འདས་ཤཱཀྱ་ཐུབ་པའི་སྐུ་གསེར་འོད་དུ་ལམ་མེ་བ་ལ་རིག་པ་གཏད༔ འདིར་ཡང་དམིགས་པའི་ཕན་ཡོན་དཔག་ཏུ་མེད་པ་ཏིང་འཛིན་རྒྱལ་པོའི་མདོ་ནས་གསུངས་སོ༔ ཡང་མདུན་གྱི་ནམ་མཁར༔ འཕགས་པ་སྤྱན་རས་གཟིགས་དབང་ཕྱུག་ལམ་མེར་གསལ་བའི་ཐུགས་ཀར་ཧྲཱིཿདཀར་པོ་ཚག་དྲག་ཅན་ལ་སེམས་མ་ཡེངས་ཙམ་དུ་ལྷན་ནེ་གཏད༔ འདི་ལ་ཡང་མདོ་ཟ་མ་ཏོག་ནས་ཕན་ཡོན་དཔག་ཏུ་མེད་པ་གསུངས༔ དམིགས་པ་དེ་རྣམས་ཀྱིས་རྟོག་པ་ཉུང་ཕྱམ་གྱིས་འགྲོ༔ དེའང་དང་པོར་རྟོག་པ་མང་དུ་འགྲོ་ཞིང་ཇེ་རྒོད་ལ་འགྲོ་བ་འོང་སྟེ༔ དེ་ནི་བསྒོམ་ཅུང་ཟད་སྐྱེ་བའི་རྟགས་ཡིན༔
འདིའི་དུས་སུ་སྒོམ་གྱིས་སྣ་སུན་ཁྱེར་ནས་སྒྱིད་ལུག་པའམ༔ ང་ལ་བསྒོམ་མི་འོང་བར་འདུག༔ སྒོམ་གྱིན་རྟོག་པ་ཇེ་རགས་སུ་སོང་སྙམ་ནས༔ འཕྲོ་བསྐྱུར་ཉེན་ཡོད་པས༔ སྣ་མ་སུན་པར་དལ་བུས་ཁྲིད་ལ་སྐྱོང་འཇུག་གོ༔ རྟོག་པ་མང་དུ་སོང་བ་དེ་བསྒོམ་གྱི་སྣ་ཟིན་པ་ཡིན་ནོ༔ སྔ་གོང་རྣམ་རྟོག་འཁོར་མོར་རྒྱ་ཡན་དུ་སོང་ཡང༔ དྲན་པའི་བྱ་ར་མེད་པས༔ རང་ཁར་ཤོར་བ་ཡིན་ནོ༔ ད་མང་དུ་སོང་བ་དེ་དྲན་པའི་བྱ་ར་བས་མཐོང་ནས་ངོས་ཟིན་ཏེ༔ བསྒོམ་སྐྱེ་འདོད་པའི་རྟགས་ཡིན་པས༔ དལ་བུས་རྟོག་པ་ངོས་ཟིན་པར་བྱས་ལ་བཀག་ཀྱང་མི་བཀག༔ རྗེས་སུ་མི་འབྲང་བར་དམིགས་པ་གཏད་པས༔ རྟོག་པ་ཇེ་ཕྲ་ཇེ་ཉུང་དུ་འགྲོ་བ་ཡིན་ནོ༔
དེའང་དམིགས་པ་གོང་ལྟར་བསྒོམས་ཀྱང་རྟོག་པ་ངན་ལང་ཅན་ཐོལ་ཐོལ་འཕྲོ་ན༔ རྣམ་རྟོག་ཁོ་རང་དམིགས་པའི་རྟེན་བྱ་སྟེ༔ འདོད་ཆགས༔ ཞེ་སྡང་༔ བག་ཆགས་ངན་གོམས་གང་ཤར་བ་དེ་ངོས་ཟིན་ལ༔ དེ་ཀའི་ཐོག་ཏུ་སེམས་ལྷོད་དེ་ཀློད་ལ་བཞག༔ རེས་རྟོག་པ་གཅིག་སྐྱེས༔ ངོས་ཙིར་གྱིས་བཟུང་ལ་རང་གྲོལ་དུ་ཁྲོལ་བཏང་༔ གཉིས་སྐྱེས་ངོས་བཟུང་༔ གང་ཤར་གྱི་རྗེས་སུ་མི་འབྲང་བར་ཤར་གྲོལ་དུ་བཏང་༔ རེས་མི་དམིགས་པ་ལ་གཏད༔ རེས་རྟོག་པ་ཤར་གྲོལ་དུ་བཏང་༔ རྗེས་སུ་མ་བཅོས་པའི་ངང་ལ་ལྷོད་དེ་ཀློད༔ དེ་ལྟར་རེས་མོས་སུ་བྱས་པས་རྣམ་རྟོག་ལུ་གུ་རྒྱུད་དུ་མ་འབྲེལ་བར༔ རྟོག་པ་དུམ་བུར་སོང་བས༔ ངན་རྟོག་ཇེ་ཉུང་དུ་གནས་པ་བཟང་པོ་སྐྱེའོ༔ དེ་ལ་ཞག་གསུམ་སོགས་ཉམས་དང་བསྟུན་ལ་བསྒོམ་མོ༔ དེ་རྣམས་ལས་ཞི་གནས་མཚན་ཉིད་པ་སྐྱེས་ནས༔ རིག་པ་རྩད་བཅད་ལ་བསླབ་བོ༔ དེའང་ཕལ་ཆེར་བག་ཆགས་ངན་གོམས་འདི་འདུལ་དཀའ་བས༔ ཐབས་དུ་མ་ནས་རྣལ་དུ་ཕབ་པ་གལ་ཆེའོ༔
དེ་ནས་ཡང་རླུང་ལ་བསླབ་པ་ནི༔ ལུས་རྣམ་སྣང་ཆོས་བདུན་གྱི་ངང་ནས༔ སྒལ་ཚིགས་དྲང་པོར་བསྲངས༔ ལག་པ་ས་གནོན་དུ་བཅའ་སྟེ༔ རླུང་སྣ་བུག་གཡས་ནས་གཅིག༔ གཡོན་ནས་གཅིག༔ དབུས་ནས་གཅིག་དང་གསུམ་སངས་ཀྱིས་འབུད་པ་དང་མཉམ་དུ་སྡིག་སྒྲིབ་ཐམས་ཅད་སངས་སངས་སྡིག་པ་རྭ་ཅན་གྱི་རྣམ་པ་སྣ་སྒོ་ནས་ཐོན༔ མདུན་གྱི་ནམ་མཁར་ཡེ་ཤེས་ཀྱི་མེས་ཐུལ་ཐུལ་ཚིག་པར་བསམ་པ་ནི༔ རླུང་གི་དུག་དབྱུང་བའོ༔ དེ་ནས་ཚུར་རྔུབས་པ་དང་མཉམ་དུ༔ མཆིལ་མ་གཅིག་མིད་པས་ལྟེ་འོག་ཏུ་སྡིག་བསྐྱལ་ལ་དམིགས་པ་ཅི་ལ་ཡང་མི་བསམ་པར་ལྷན་ནེ་བཞག༔ མི་ཐུབ་པ་དང་སངས་སངས་འབུད༔ དེ་ལ་ཞག་གཅིག་གོ༔ དེ་ནས་འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་བསླབ་པ་ནི༔ རླུང་རོ་དབྱུང་བ་དང་༔ ལུས་གནད་གོང་ལྟར་ལས༔ རླུང་རྔུབ་པའི་ཚེ༔ དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་བྱིན་རླབས་ཡི་གེ་ཨོཾ་དཀར་པོའི་རྣམ་པར་ཚུར་བསྡུས་སྟེང་རླུང་མནན༔
འོག་རླུང་འཐེན་ཏེ༔ ལྟེ་འོག་ཏུ་བསྐྱིལ་བ་དེའང་སྟེང་འོག་རླུང་ཁ་སྦྱོར་གྱི་བར་དུ༔ དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོ་ཡི་གེ་ཨཱཿདམར་པོའི་རང་བཞིན་སྣང་ལ་རང་བཞིན་མེད་པ༔ གསལ་སྟོང་ཡེ་རེ་བ་ལ་རིག་པ་ཅི་གནས་ཀྱི་བར་དུ་བཞག༔ མི་ཐུབ་པ་དང་རླུང་གཏོང་བའི་ཚེ༔ དུས་གསུམ་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་ཡི་གེ་ཧཱུྃ་སྔོན་པོའི་རྣམ་པར་འཕྲོས་པས༔ དེ་དག་ཀྱང་འགྲོ་བའི་དོན་དུ་སྤྲུལ་སྐུ་རྒྱུན་མི་ཆད་པར་འཕྲོ་བར་བསམས་ལ༔ དེ་ལྟར་རླུང་རྔུབ་པ་ཨོཾ༔ གནས་པ་ཨཱ༔ འབུད་པ་ཧཱུྃ་གི་རང་བཞིན་ལ་རིག་པ་ཡེངས་མེད་དུ་སེམས་བཟུང་༔ འདི་ནི་དུས་ནམ་དུའང་བྱས་པས་སྐྱེ་མེད་རྡོ་རྗེའི་བཟླས་པ་ཞེས་བྱ་སྟེ༔ ཞག་རེ་ལ་རླུང་ཉི་ཁྲི་ཆིག་སྟོང་དྲུག་བརྒྱའི་རླུང་རྒྱུ་བ་དེ་སྙེད་ཀྱི་འབྲུ་གསུམ་སྐྱེ་མེད་རྡོ་རྗེའི་བཟླས་པ་ཐེམ་པས༔ ཡོན་ཏན་བརྗོད་ལས་འདས་པས་རྒྱུན་ཁྱེར་དུ་ཉམས་སུ་བླང་ངོ་༔ འདི་ལ་ཞག་གསུམ་ཙམ་བྱ༔ དེ་ནས་རྒྱུན་དུ་འཁྱེར་རོ༔ དེ་ཡན་ཆད་མཚན་མ་དང་བཅས་པའི་ཞི་གནས་སྒྲུབ་པ་སོང་ནས༔
དེ་ནས་མཚན་མ་མེད་པའི་ཞི་གནས་ལ་བསླབ་པ་ནི༔ ལུས་གནད་སྔར་ལྟར་ལས༔ མིག་གིས་ནམ་མཁའ་ལ་ཅེ་རེ་བལྟས་པའི་ངང་ནས་དམིགས་པ་ཅི་ཡང་མི་སྒོམ་པར༔ ཤེས་པ་མདུན་གྱི་ནམ་མཁའ་ལ་ཡེངས་པ་མེད་པར་ཧྲིག་གེ་བསྒྲིམ༔ གནས་བདོ་བ་དང་ཡང་ངལ་བསོ༔ སྐབས་སུ་སྒྲིམ་མཁན་གྱི་ཤེས་པ་དེ་ཅི་འདྲ་བ་ཞིག་འདུག་གང་ཡིན་རྩད་བཅད༔ ཡང་ཧྲིག་གེ་བསྒྲིམ༔ རྩད་བཅད་དེ༔ རེས་མོ ས་སུ་བྱའོ༔ དེས་བྱིང་རྨུག་གི་སྐྱོན་ཡོད་ན་ཡང་སེལ་ལོ༔ སྤྱོད་ལམ་ཐམས་ཅད་དུ་དྲན་པ་ཡེངས་མེད་དུ་བསྟེན་ནོ༔ དེ་ལ་ཞག་གཅིག་གོ༔ དེ་ནས་ཡང་ལུས་གནད་སྔར་ལྟར་ལས༔ ལྟ་སྟངས་ཐུར་དུ་ཕབ་སྟེ༔ སེམས་ལྷོད་ཀྱིས་ཀློད་ལ༔ འདི་བསྒོམ་བྱ་བའི་དམིགས་པ་ཅི་ཡང་མེད་པར་ཀློད་དེ་རང་བབས་སུ་ལུས་སེམས་གཉིས་ཀ་ཁོང་ཀློད་ལ༔ བསྒོམ་རྒྱུ་ཅི་ཡང་མེད་ལ༔ མ་ཡེངས་ཙམ་དུ་རང་བབས་རང་དྭངས༔ གཤིས་ལུགས༔ ཅི་བཞིན་ཉིད་ཀྱི་ངང་ལ་བཅོས་སླད་དང་བྲལ་བར་བཞག༔ ལྷན་ནེ་གནས་པ་དང༔ ཤིག་གི་བཤིག༔ ཡང་ལྷོད་ལ་བཞག་གོ༔ རེས་གོང་དུ་སྒྲིམ་མཁན༔ རེས་ཀློད་མཁན་དེ་སུ་ཡིན་པར་འདུག་བལྟ༔ སེམས་ཡིན་པར་འདུག་ན་སེམས་ཀློད་མཁན་སྒྲིམ་མཁན་དེ་ཅི་འདྲ་འདུག་རང་ལ་ཅེ་རེ་བལྟ༔ ཡང་ཀློད་པར་བྱའོ༔ དེ་ནས་གནས་པ་བཟང་པོ་སྐྱེ༔ རིག་པ་ངོ་འཕྲོད་པའང་འབྱུང་སྲིད་དོ༔ དེ་ལའང་ཞག་གཅིག་གོ༔ དེ་ནས་ཡང་སྔར་ལྟར་ལས༔ རེས་ཤེས་པ་གྲིམ་གྱིས་བསྒྲིམ་ལ་ཡེངས་མེད་དུ་ཕྲི་ལི་ལི་བསྒྲིམ༔ ཡང་ལྷོད་ཀྱིས་ཀློད་ལ་གུ་ཡངས་སུ་ཕྱལ་ལེ་བཞག༔ ཡང་བསྒྲིམ་ཡང་ཀློད༔ དེ་ལྟར་སྒྲིམ་ལྷོད་སྤེལ་ཞིང་བསྒོམ༔ རེས་ལྟ་སྟངས་ནམ་མཁའི་དབྱིངས་སུ་གྱེན་དུ་ཅེ་རེ་བལྟ༔ རིག་པ་ཡང་བསྒོམ་རྒྱུ་མེད་ཀྱང་འདུན་པ་དེ་ཧྲིག་གེ་གཏད༔ ཡང་ལྷོད༔ རེས་གཡས་སུ་ལྟ་སྟངས་ཧྲིག་གེ་དབྱིངས་རིག་མ་ཡེངས་པར་གཏད༔ རེས་གཡོན་དུ་གཏད༔ རེས་ཐུར་དུ་གཏད་པ་རྣམས་རེས་མོས་སུ་ཐུན་རེ་རེ་འཁོར་བར་བསྒྱུར༔ སྐབས་སུ་འདུན་པ་གཏད་མཁན་གྱི་རིག་པ་དེ་ཅི་འདྲ་བ་འདུག༔ རིག་པ་ཁོ་རང་གིས་ཁོ་རང་ལ་ཅེ་རེ་བལྟ༔ རེས་སེམས་སྙིང་གི་དཀྱིལ་དུ་ཕབ་ལ་ཕྱམ་མེ་བཞག༔ རེས་ནམ་མཁས་གར་ཁྱབ་ཏུ་ཕྱམ་མེ་བཞག༔ རེས་ནམ་མཁས་གར་ཁྱབ་ཏུ་ཕྱལ་གྱིས་བཏང་ལ་བཞག༔ དེ་ལྟར་རེས་མོས་སུ་སྣ་ཚོགས་ཀྱི་ལྟ་སྟངས་བསྒྱུར་བས༔ སེམས་རྣལ་དུ་ཕེབས་པའི་རྟགས་སུ༔ རིག་པ་གར་བཞག་ཕྱམ་མེ༔ ལྷན་ནེ༔ ཧྲིག་གེ་གནས་པ་བྱུང་ན་ཞི་གནས་སྐྱེས་པ་ཡིན༔ དེའང་དྲན་པ་མེད་པར་ཐོམ་པོར་སོང་ན་བྱིང་བའང་༔ འཐིབ་པའི་སྐྱོན་ཡིན་པས་རིག་པ་གཡེར་བཏོན༔ གཟེངས་བསྟོད༔ ལྟ་སྟངས་བསྒྱུར༔ ཡེངས་ཤིང་རྒོད་ན་ལྟ་སྟངས་ཐུར་ལ་ཕབ༔ ཀློད་པ་གལ་ཆེའོ༔ བསྒོམ་འདི་རྟོག་པ་འདི་ཡིན་མེད་པའི་ཏིང་ངེ་བ་བྱུང་ན༔ ལྡིང་བའི་སྐྱོན་ཡིན་པས༔ སྒྲིམ་ཀློད་རེས་མོས་སུ་བསྒོམ་ཞིང་སྒོམ་མཁན་ངོས་བཟུང་ངོ་༔ གཞན་ཡང་ཞི་གནས་ཀྱི་སྐྱོན་ངོས་བཟུང་ཞིང་ཐད་ཀའི་སྐྱོན་བསལ་བར་བྱའོ༔
ཞི་གནས་སྐྱོན་མེད་ནི༔ མར་མེ་རླུང་གིས་མ་བསྐྱོད་པ་ལྟ་བུ་སྟེ༔ རིག་པ་གར་བཞག་བཞག་ཏུ་གཡོ་བ་མེད་པར་བརྟན་པ༔ བྱིང་རྨུགས་འཐིབ་གསུམ་གྱིས་མ་གོས་པས་རིག་པ་གསལ་ཡེ་རེ་གསལ་བ༔ རིག་པ་གར་གཏད་དུ་ཧྲིག་གེ་བ་དེ་རྩེ་མོ་རྣོ་བ༔ གློ་བུར་གྱི་རྟོག་པས་མ་བསྐྱོད་པ་སྟེ་དྲང་བའོ༔ དེ་ལྟ་བུ་ནི་བསྒོམ་སྐྱོན་མེད་རྒྱུད་ལ་སྐྱེས་པ་ཡིན་ཏེ༔ དེ་མ་བྱུང་གི་བར་དུ་སེམས་རྣལ་དུ་ཕབ་པ་གལ་ཆེའོ༔ ཞི་གནས་མཚན་ཉིད་པ་རྒྱུད་ལ་མ་སྐྱེས་པར་རིག་པ་ངོ་སྤྲོད་ཀྱང་༔ གོ་ཡུལ་ཙམ་དུ་ལུས་ནས་ཁ་ལྟ་ལ་ཤོར་ཏེ་དྲེད་པོར་འགྲོ་ཉེན་ཡོད་པས༔ བསྒོམ་ཐམས་ཅད་ཀྱི་རྩ་བ་འདི་ལ་རག་ལུས་པ་ཡིན་པས༔ ངོ་སྤྲོད་མ་སྔ་བར་གནས་པའི་ཉམས་མྱོང་བཟང་པོ་མ་བྱུང་གི་བར་དུ་བསྒྲུབ་པར་བྱའོ༔ དེ་ཡན་ཆད་མཚན་བཅས་དང་མཚན་མ་མེད་པའི་ཁྲིད་ཀྱི་ཞི་གནས་སྒྲུབ་པའོ༔ ས་མ་ཡ༔ དེ་ལྟར་ཞི་གནས་མཚན་ཉིད་པ་རྒྱུད་ལ་མ་སྐྱེས་ཀྱི་བར་དུ་ཐབས་དུ་མས་སེམས་རྣལ་དུ་ཕབ་ཅིང་༔ དཔེར་ན་ཆུའི་ནང་དུ་བྱད་དང་གཟའ་སྐར་བལྟ་བར་འདོད་ནའང་༔ རྦ་ཀློང་དང་༔ ཆུ་རླབས་དང་༔ དྲག་ཏུ་འབབ་པའི་སར་མི་མཐོང་ཞིང་༔ ཆུ་རང་སར་དྭངས་ཤིང་གཡོ་མེད་དུ་འཁྱིལ་བའི་ནང་དུ་བལྟས་པས་གསལ་བར་མཐོང་བ་བཞིན་དུ་འདིར་ཡང་སེམས་ཡུལ་གྱི་རླུང་གི་རྟ་ལ་བསྐྱོད་ནས༔ རྟོག་པ་འཚུབས་པའི་དུས་སུ་རིག་པ་ངོ་སྤྲོད་ཀྱང་ངོ་མི་འཕྲོད་དེ༔ སེམས་རང་དབང་མེད་པར་རྣམ་རྟོག་གིས་བསྐྱོད་ནས་རང་ངོ་མི་མཐོང་བའི་ཕྱིར་རོ༔ དེའང་ཁྲིད་ལུགས་ལ་ལའི་ཕྱག་བཞེས་ལ༔ སྔོན་ལ་ལྟ་བ་ངོ་སྤྲད་ནས་ལྟ་ཐོག་ནས་སྒོམ་བཙལ་བ་ནི་ངོ་འཕྲོད་དཀའ་བ་ཡིན་ནོ༔
འདིའི་ལུགས་ཀྱིས་སྔོན་ལ་སྒོམ་པ་གཏན་ལ་ཕབ་ནས་སྒོམ་ཐོག་ནས༔ ལྟ་བ་ངོ་སྤྲོད་པས་ངོ་མི་འཕྲོད་མི་སྲིད་པའི་གནད་ཟབ་མོ་ཡོད་པས༔ སྔོན་ལ་སེམས་རྣལ་དུ་ཕབ་ནས༔ ཞི་གནས་མཚན་ཉིད་དང་ལྡན་པ་རྒྱུད་ལ་སྐྱེས་པ་དང༔ རིག་པ་ངོ་བསྟན་པར་བྱ་སྟེ༔ དེ་ཡང་ལུས་གནད་ཆོས་བདུན་སྔ་ལྟར་བྱས་ལ༔ མིག་མདུན་གྱི་ནམ་མཁར་སྣ་རྩེའི་ཐད་ཀྱི་བར་སྣང་ལ༔ བཙམ་བཙུམས་དང་གྱ་གྱུ་མེད་པར༔ ཅེ་རེ༔ ཧྲིག་གེ་བལྟ༔ ལྟ་སྟངས་ཀྱི་ཡོན་ཏན་ནི༔ འགྲོ་བ་ཐམས་ཅད་ཀྱི་སྙིང་གི་དཀྱིལ་དུ༔ རྩ་ཀ་ཏི་ཤེལ་གྱི་སྦུག་གུ་ཅན་ཞེས་བྱ་བ་ཡེ་ཤེས་ཀྱི་རྩ་གཅིག་ཡོད་དེ༔ དེ་ཐུར་དུ་བལྟས་ཤིང་ཁ་ཟླུམ་ན་ཡེ་ཤེས་འགྲིབ་ཅིང་གཏི་མུག་འཕེལ་བར་བྱེད་པས༔ དེས་ན་དུད་འགྲོའི་རྩ་དེ་ཐུར་ལ་བསྟན་ནས་ཟླུམ་པས་བླུན་ཞིང་གཏི་མུག་པའོ༔ མི་ལ་རྩ་དེ་འཕྲེད་ལ་ཕྱོགས་ཤིང་ཅུང་ཟད་ཁ་བྱེ་བས་མི་ཤེས་རིག་བཀྲ་ཞིང་ཤེས་པ་གསལ་བ་ཡིན་ནོ༔ གྲུབ་པ་ཐོབ་པའི་སྐྱེས་བུ་དང་བྱང་ཆུབ་སེམས་དཔའ་རྣམས་ལ་རྩ་དེ་ཁ་ཕྱེ་ནས་གྱེན་དུ་བསྟན་ནས་ཡོད་པས༔ ཏིང་ངེ་འཛིན་བསམ་གྱིས་མི་ཁྱབ་པ་དང་༔ མཁྱེན་པའི་ཡེ་ཤེས་དང་མངོན་པར་ཤེས་པ་རྒྱ་ཆེན་པོ་འཆར་བའང་༔ ཡེ་ཤེས་ཀྱི་རྩ་དེ་ཁ་ཕྱེ་བའི་ཡོན་ཏན་ལས་བྱུང་བའོ༔ དེས་ན་མིག་བཙུམས་ཙ་ན་རྩ་དེ་ཁ་ཟླུམ་ནས་ཐུར་དུ་ཕྱོགས་པས་ཤེས་པ་ནག་ཐུམ་གྱིས་གཏི་མུག་གིས་འཐིབ་པོ༔ ལྟ་སྟངས་ཧྲིག་གེ་བྱས་པས་རྩ་དེ་ཁ་གྱེན་ལ་ཁ་ཕྱེ་བས་རིག་པ་དྭངས་སྙིགས་ཕྱེད་ནས༔ གསལ་ལ་རྟོག་པ་མེད་པའི་ཏིང་ངེ་འཛིན་དང་༔ དག་པའི་མཐོང་སྣང་དུ་མར་འཆར་བར་འགྱུར་བས་ལྟ་སྟངས་གལ་ཆེའོ༔ དེའང་རྩ་ཀ་ཏི་ཤེལ་གྱི་སྦུག་གུ་ཅན་ཞེས་བྱ་བ༔ རྫོགས་པ་ཆེན་པོ་ཀློང་གསལ་ཉི་མའི་རྒྱུད་དང་༔ དགོངས་པ་རང་གྲོལ་རྣམས་ལས༔ གཞན་ཐམས་ཅད་དུ་སྦས་ནས་ཡེ་ཤེས་ཀྱི་རྩ་ཁྱད་པར་ཅན་འདི་བཤད་པ་མེད་དོ༔
འདི་ནི་དབུ་མ༔ རོ་མ༔ རྐྱང་མ༔ འཁོར་ལོ་ལྔའི་རྩ་གང་ཡང་མི་འདྲ་ཞིང་༔ གཏན་ནས་མི་གཅིག་གོ༔ དབྱིབས་ནི་གཡེར་མ་ཁ་བྱེ་ལ་ཁད་པ་ལྟ་བུ༔ ནང་དུ་ཁྲག་དང་ཆུ་སེར་གང་ཡང་མེད་པ༔ དྭངས་ཤིང་གསལ་བ་ཞིག་ཡོད་དེ༔ འདི་ལ་ཁ་འབྱེད་པར་བྱེད་པའི་ཐབས་ཁྱད་པར་ཅན༔ འོག་སྒོ་བདེ་བ་ཆེན་པོ་འདོད་ཆགས་རང་གྲོལ་གྱི་ཁྲིད་དུ་གབ་ནས་ཡོད་དོ༔ ཐེག་པ་འོག་མ་ལ་ནི་རྩ་འདིའི་མིང་ཙམ་ཡང་མེད་དོ༔ དེ་ལྟར་ལྟ་སྟངས་ཧྲིག་གེ་བའི་ངང་ལ་རིག་པ་ནམ་མཁའི་དབྱིངས་སུ་བསྒོམ་རྒྱུ་ཅི་ཡང་མེད་པ་ལ་རིག་པ་ཡེངས་མེད་ཧྲིག་གེ༔ གསལ་ལེ༔ རྗེན་ནེ་ཅེ་རེ་བཞག༔ གནས་བདོ་བའི་དུས་སུ༔ གནས་མཁན་གྱི་ཤེས་པ་དེ་ཅི་འདྲ་གཅིག་འདུག་བལྟ༔ ཡང་ལྷོད་དེ་ཀློད་ལ་ངལ་བསོ༔ ཡང་ཧྲིག་གེ་བཞག་ལ༔ དེའི་དུས་ཀྱི་ཤེས་པ་དེ་ལ་ཅེ་རེ་བལྟས་ལ༔ སེམས་ཀྱི་ངོ་བོ་དེ་ཅི་འདྲ་ཞིག་འདུག༔ རང་གིས་རང་ལ་ཅེ་རེ་ལྟོས༔ གསལ་ཧྲིག་གེ་བ་ཞིག་འདུག་གམ༔ ཅི་ཡང་མེད་པའི་སྟོང་པ་གཅིག་འདུག་གམ༔ ངོས་བཟུང་རྒྱུ་གཅིག་འདུག་གམ༔ ཡང་ནས་ཡང་དུ་ལྟོས་ལ་ཉམས་མྱོང་གཅིག་ཁྱེར་ལ་ཤོག༔ ཅེས་ངོ་བོ་ལ་བལྟར་འཇུག་གོ༔ དེ་ལ་ཞག་གཅིག་གོ༔
དེ་ནས་སེམས་བཙལ་དུ་འཇུག་པ་ནི༔ དེའང་འཁྲུལ་འཁོར་ལྟ་སྟངས་གོང་ལྟར་གྱིས་ལ་སེམས་མདུན་གྱི་ནམ་མཁར་ཧྲིག་གེ་ཞོག་བྱས་ནས་ཡོད་པས༔ དེ་རིང་ནས་བཞག་རྒྱུ་རང་གི་དངོས་པོ་དེ་ཅི་འདྲ་བ་འདུག་ལེགས་པར་ལྟོས༔ བཞག་མཁན་དེ་དང་བཞག་རྒྱུའི་སེམས་གཅིག་དང་གཉིས་སུ་འདུག་གམ་ལྟོས༔ གཉིས་འདུག་ན་སེམས་གཉིས་ཡོད་དགོས་པས༔ གཅིག་སངས་རྒྱས་ཙམ་ན་གཅིག་འཁོར་བར་འཁྱམས་དགོས་པས༔ གཉིས་སུ་ཨེ་འདུག་ལེགས་པར་ཐག་ཆོད་པ་གཅིག་ལྟོས༔ གཅིག་ལས་མི་འདུག་ན༔ གཅིག་པོ་དེ་སེམས་ཡིན་པར་འདུག་གམ༔ སེམས་ཟེར་བ་དེ་དོན་ལ་ཅི་འདྲ་རང་གཅིག་འདུག་ལྟོས༔ ཕྱིའི་ཡུལ་དུ་ཚོལ་བས་རྙེད་པ་ནི་མི་སྲིད་དོ༔
དེ་ཡང་སེམས་དེ་ཅི་འདྲ་གཅིག་ཡོད་དམ་སྙམ་མཁན་གྱི་ཤེས་པ་དེ་ཁོ་རང་ལ་ལྟོས་ལ་ཚོལ་ཅིག༔ སྒོམ་མཁན་གྱི་ཤེས་པ་དེ་ལ་ཅེ་རེ་ལྟོས་ལ་ཚོལ་དང་༔ དོན་ལ་སེམས་ཟེར་བ་དེ་ཡོད་པ་གཅིག་ཡིན་པར་འདུག་གམ་ལྟོས༔ ཡོད་ན་དབྱིབས་སུ་གྲུབ་དགོས་པ་ལ༔ དབྱིབས་ཅི་འདྲ་འདུག༔ ཅེར་གྱིས་ལྟོས་ལ་ཚོལ་དང་༔ ཟླུམ་པོར་འདུག་གམ༔ གྲུ་བཞི༔ ཟླ་གམ༔ གྲུ་གསུམ་ལ་སོགས་པ་གང་གི་དབྱིབས་སུ་འདུག་ལྟོས༔ ཐག་ཆོད་པ་གཅིག་ལྟོས༔ ཅིས་ཀྱང་འདུག་ཟེར་ན༔ དབྱིབས་དེ་ང་ལ་སྟོན་ཅིག་བྱ༔ བསྟན་རྒྱུ་མི་འདུག་ཟེར་ན༔ བསྟན་རྒྱུ་མེད་པའི་དབྱིབས་དངོས་པོ་ཅན་སྲིད་དམ༔ ཞེས་དབྱིབས་ཀྱིས་སྟོང་པར་ངོ་སྤྲོད༔ དེ་བཞིན་དུ༔ ཁ་དོག༔ ཆེ་ཆུང༔ ཕྱོགས་རིས་གང་དུ་འདུག་རྩད་བཅད་དུ་བཅུག་ལ༔ དེ་རྣམས་གང་དུའང་མི་འདུག་ཟེར་ན༔ འོ་ན་ཅི་ཡང་མེད་པའི་སྟོང་པ་གཅིག་འདུག་གམ་ཚོལ་ཅིག་བྱ༔ ཅི་ཡང་མེད་པའི་སྟོང་པ་གཅིག་འདུག་ཟེར་ན༔ འོ་ན་ཅི་ཡང་མེད་པའི་སྟོང་པས་སྒོམ་ཅི་ལ་ཤེས༔ མ་རྙེད་ཟེར་རྒྱུ་ཅི་ལ་ཡོད༔ ཅི་ཡང་མེད་ན་ཞེ་སྡང་སྐྱེ་མཁན་དེ་གང་ཡིན༔
སེམས་མ་རྙེད་སྙམ་མཁན་གཅིག་མི་འདུག་གམ༔ དེ་ཀ་རང་ལ་ཅེ་རེ་ལྟོས༔ དེ་ཅི་འདྲ་བ་གཅིག་འདུག༔ མ་རྙེད་ན་གང་ན་ཡོད་སྙམ་མཁན་གྱི་ཤེས་པ་དེ་སེམས་ཡིན་པར་འདུག་གམ༔ ལེགས་པར་ལྟོས༔ ཡིན་པར་འདུག་ན་ཅི་འདྲ་ཅིག་འདུག༔ ཡོད་ན་དངོས་པོ་དང་ཁ་དོག་ཀྱང་དགོས་ཏེ༔ ཁྱེར་རྒྱུ་འདུག་གམ༔ མེད་ན་བསམ་མེད་རོ་དང་འདྲ་སྟེ༔ དྲན་མཁན་གཅིག་མི་འདུག་གམ༔ དེས་ན་ཡོད་མེད་ཀྱི་མཚམས་སུ་ཅི་འདྲ་འདུག་ཐག་ཆོད་པར་ལྟོས༔ ཞེས་འཇུར་ལ་དྲང་༔ དེས་བློའི་ཁྱད་པར་གྱིས༔ ལ་ལས་ཡོད་མེད་གཉིས་གའི་མཚམས་སུ་ཅི་ཡང་མ་རྙེད་ཟེར་ན༔ མ་རྙེད་སྙམ་མཁན་གྱི་སེམས་དེ་ལ་ལེགས་པར་ལྟོས་ལ༔ ཧྲིག་གེ་བ་གཅིག་འདུག་གམ༔ གསལ་བ་གཅིག་འདུག༔ སྟོང་ལྷང་ངེ་བ་གཅིག་འདུག་གམ་ལྟོས་ཤིག་བྱ༔ ཡེ་རེ་བ་ཅིག་འདུག་ཟེར་ན༔ ཞི་གནས་ཡིན་པས༔ དེས་མི་འོང་༔ རིག་པ་རྩད་ཆོད་ལ༔ ངོ་བོ་གཅིག་ཁྱེར་ལ་ཤོག་ཅིག་བྱ༔ སྟོང་པ་གཅིག་འདུག་ཟེར་ན༔ ཕྱོགས་གཅིག་ཡིན་པས་རིག་པ་ཚོལ་དུ་བཅུག་གོ༔ ཧྲིག་གེ་བ་འདྲ་བ་གསལ་ལེ་བ་འདྲ་བའི་ཤེས་པ་གཅིག་འདུག་སྟེ༔ སྨྲ་མི་བཏུབ་ཟེར་ན་ཅུང་ཟད་ངོ་འཕྲོད་པས༔ ཐག་ཆོད་པ་དང་ངོ་སྤྲད་པར་བྱའོ༔ ཆོས་ཐུན་ཞག་གཅིག་གམ་ཅི་རིགས་པར་བྱའོ༔ ད་ནི་རིག་པ་ངོ་སྤྲོད་པ་ནི༔ སློབ་མ་ཐམས་ཅད་མདུན་དུ་རྣམ་སྣང་ཆོས་བདུན་དང་ལྡན་པས༔ ལུས་གནད་བཅའ་རུ་བཅུག་ལ༔ ད་ཁྱེད་རང་རྣམས་རིག་པ་མདུན་གྱི་ནམ་མཁའ་ལ༔ བཟོ་མེད་དུ་ཅེ་རེ༔ ཡེངས་མེད་དུ་ཧྲིག་གེ༔ དམིགས་མེད་དུ་གསལ་ལེ་བ༔ འདི་ཀའི་ངང་དུ་ཞོག་ཅིག་བྱ༔ དེ་ལྟར་བཞག་པའི་དུས་སུ༔ བློ་ཁྱད་ཀྱིས༔ ལ་ལ་རྟོག་མེད་དུ་རྗེན་ནེ༔ སྤྲོས་མེད་ཀྱི་དོན་གཅིག་རྒྱུད་ལ་སྐྱེས༔ ལ་ལ་རིག་ཐོག་ཏུ་ཧྲིག་གེ་བ༔ ལ་ལ་སེམས་ཅང་མེད་སྟོང་པ་མ་ཡིན་པ༔ སྟོང་པའི་རང་མདངས་ཧྲིག་གེ་བ་འདི་རིག་པ་ཁོ་ན་ཡིན་པར་འདུག༔ སེམས་ཀྱི་ངོ་བོ་ཡིན་པར་འདུག༔ སྙམ་པའི་རྟོག་པ་འཆར༔ ལ་ལ་གསལ་ཧྲིག་གེ་བའི་ཉམས་འཆར༔ ལ་ལ་སྟོང་ཕྱང་ཕྱང་བའི་ཉམས་འཆར༔ ལ་ལ་སྣང་སེམས་འདྲེས་ནས་སྣང་བ་ཕྱིར་མ་ལུས༔ རིག་པ་ནང་དུ་མ་ལུས་པར་དབྱེར་མེད་དུ་ཕྱལ་ལེ་བའི་ཉམས་འཆར༔ དེ་ལ་སོགས་པའི་ཉམས་སྣང་སྣ་རེ་མི་འཆར་མི་སྲིད་དོ༔ དེའི་དུས་སུ་བླ་མའི་འདི་སྐད་ངོ་སྤྲད་དེ༔ འོ་དེ་ལྟར་སེམས་མ་བཅོས་པར་ལྷན་ནེ་བཞག་པའི་དུས་ཀྱི་ཤེས་པ་འདི་ལ༔ ཅེ་རེ་ལྟོས་ཤིག༔ ཁྱེད་རང་རྣམས་ཀྱི་སེམས་རྣམ་རྟོག་རང་སར་ཞི་ནས༔ མ་བཅོས་པའི་ངང་ལ་ལྷན་ནེ་གནས་པ་གཅིག་མི་འདུག་གམ༔ འོ་འདི་ལ་ཞི་གནས་ཞེས་བྱ་བ་ཡིན་ཏེ༔ སེམས་ཀྱི་ངོ་བོ་མ་ཡིན་ནོ༔
ད་ཁྱེད་ཀྱི་སེམས་གནས་མཁན་གྱི་ངོ་བོ་ཁོ་རང་ལ་ཅེ་རེ་ལྟོས་དང་༔ དངོས་པོ་དབྱིབས་དང་ཁ་དོག་ཅིའི་ངོ་བོར་ཡང་མ་གྲུབ་པའི་ཅི་ཡང་མེད་པའི་སྟོང་ལྷན་ནེ་བ་གཅིག་མི་འདུག་གམ༔ འདི་ལ་ངོ་བོ་སྟོང་པ་ཞེས་པ་ཡིན་ནོ༔ སྟོང་པ་དེའི་གདངས་མ་འགགས་པར་གསལ་བ་འདྲ་བ༔ སང་ངེ་བ་འདྲ་བ༔ འོལ་ལེ་གསལ་བ་གཅིག་མི་འདུག་གམ༔ འདི་ལ་རང་བཞིན་གསལ་བ་ཞེས་བྱ་བ་ཡིན་ནོ༔ ངོ་བོ་ཅིར་ཡང་མ་གྲུབ་པའི་སྟོང་སང་ངེ་བ་དང་༔ དེའི་གདངས་མ་འགགས་པར་སལ་ལེ་བ་དེ་གཉིས་དབྱེར་མི་བྱེད་པར༔ ཧྲིག་གེ་བ་འདྲ་བ༔ ལྷང་ངེ་བ་འདྲ་བའི་རིག་པ༔ ཡོད་རྒྱུ་གཅིག་ཡོད་ལ༔ ཁར་དངོས་སུ་སྨྲ་རྒྱུ་མ་རྙེད་པའི་ཤེས་པ༔ ད་ལྟའི་ཧྲིག་གེ་བ་འདི་ལ་རིག་པ་ཞེས་མིང་དུ་བཏགས་པ་ཡིན་ནོ༔ བསམ་པར་བྱེད་པའི་མཁན་པོའང་འདི་ཁོ་ན་ཡིན་པས༔ སེམས་ཞེས་མིང་དུ་བཏགས་པ་ཡིན༔ མི་དྲན་དགུ་དྲན་གྱི་མཁན་པོའང་འདི་ཡིན་པས༔ དྲན་པ་ཞེས་མིང་དུ་བཏགས་པ་ཡིན༔ མཐོང་རྒྱུ་མེད་བཞིན་དུ་གསལ་ཧྲིག་གེ༔ རྗེན་ནེ་ཅེ་རེ༔ ལྷག་གེ་མཐོང་བས་ལྷག་མཐོང་ཞེས་མིང་དུ་བཏགས་པ་ཡིན༔ བྱེ་བྲག་ཐམས་ཅད་དུ་ཤྭ་མང་གི་སུལ་བཞིན་འབྱེད་པར་བྱེད་པའི་མཁན་པོའང་འདི་ཡིན་པས༔ སོ་སོར་རྟོག་པའི་ཤེས་རབ་ཅེས་མིང་དུ་བཏགས་པ་ཡིན༔ དེ་ལ་སོགས་པ༔ བདེ་གཤེགས་སྙིང་པོ༔ ཐིག་ལེ་ཉག་གཅིག༔ དབྱིངས་དང་ཡེ་ཤེས༔ དབུ་མ༔ དོན་དམ་པའི་བདེན་པ༔ ཕྱག་རྒྱ་ཆེན་པོ༔ རྫོགས་པ་ཆེན་པོ༔ སྟོང་པ་ཉིད་ལ་སོགས་པ༔ ཐམས་ཅད་འདི་གཅིག་པུའི་མིང་ཡིན་མོད༔ རིག་པ་ཧྲིག་གེ་བ་འདི་ཡོད་པས༔ མིག་གིས་གཟུགས་མཐོང་མཁན་ཡང་འདི་ཡིན༔ རྣ་བས་སྒྲ༔ སྣས་དྲི༔ ལྕེས་རོ་ལ་སོགས་པ་མྱོང་མཁན༔ ཚོར་མཁན་ཐམས་ཅད་ད་ལྟའི་ཤེས་རིག་གསལ་བ་འདི་ཁོ་ན་ཡིན་མོད༔ འོ་སྐོལ་རྣམས་ལ་འདི་ཡོད་པས་དགའ་བ་དང་༔ མི་དགའ་བ་དང་༔ འདོད་ཆགས་དང་༔ ཞེ་སྡང་ལ་སོགས་པ་སྣ་ཚོགས་སུ་འཆར་བ༔ ཤེས༔ དྲན༔ རིག་པའི་ཕྱིར༔ སེམས་ཅན་ཞེས་མིང་དུ་བཏགས་པའོ༔ འདི་མངོན་སུམ་དུ་དྲན་རིག་རྒྱུན་མ་ཆད་པར་ཡོད་ཀྱང༔ ཁོ་རང་གིས་ཁོ་རང་ངོ་མ་ཤེས་པ་ལ་ལྷན་ཅིག་སྐྱེས་པའི་མ་རིག་པ་ཞེས་མིང་དུ་བཏགས་པའོ༔
དེ་ཡང་ཅི་ལྟར་མ་རིག་ན་མིག་གིས་ཕར་ཐམས་ཅད་མཐོང་ཡང་༔ ཚུར་ཁོ་རང་གིས་ཁོ་རང་མ་མཐོང་བ་ལྟར༔ སེམས་ཁོ་རང་གིས་ཁོ་རང་མ་མཐོང་༔ མ་རིག་མ་ཤེས་པས༔ མ་རིག་པ་ཞེས་བྱའོ༔ རང་གིས་རང་ལྷང་གི་ཤེས་པ་ལ་རིག་པ་ཞེས་བྱ༔ ཡེ་ཤེས་ཞེས་བྱ༔ མདོར་ན་ད་ལྟ་རང་ཐ་མལ་རང་ཁ་མ་ལ་གནས་པའི་དུས་ཀྱི་ཤེས་པ་གསལ་ཧྲིག་གེ་བ་འདི་ཁོ་ན་ཡིན་ནོ༔ འདི་ལ་དབྱིབས་ཁ་དོག་ཅིའི་ངོ་བོར་ཡང་མ་གྲུབ་པས༔ རྟག་པའི་མཐའ་དང་བྲལ༔ མེད་བཞིན་དུ་ཧྲིག་གེ་གསལ་བ༔ སུས་ཀྱང་མ་བྱས་པའི་རང་བཞིན་གྱིས་འོད་གསལ་བས་ཆད་པའི་མཐའ་དང་བྲལ༔ དུས་འདི་ཙམ་ནས་བྱུང་༔ རྒྱུ་རྐྱེན་འདི་ལས་བྱུང་བྱ་བ་མེད་པས༔ སྐྱེ་བའི་མཐའ་དང་བྲལ༔ དུས་འདི་ཙམ་ནས་སེམས་ཤིའམ་འགག་བྱ་བ་མེད་པས༔ འགག་པའི་མཐའ་དང་བྲལ༔ མེད་བཞིན་འགག་མེད་ཀྱི་རྩལ་ཅིར་ཡང་འཆར་བས༔ གཅིག་གི་མཐའ་དང་བྲལ༔ སྣ་ཚོགས་སུ་འཆར་ཡང་རང་བཞིན་མེད་པར་གྲོལ་བས༔ དུ་མའི་མཐའ་དང་བྲལ༔ དེ་བས་ན་མཐའ་བྲལ་གྱི་ལྟ་བ་ཞེས་བྱ༔ རྒྱ་ཆད་ཕྱོགས་ལྷུང་དང་བྲལ་བ་ཞེས་བྱ༔ འདི་ཁོ་ན་སངས་རྒྱས་ཀྱི་ཐུགས་ཞེས་བྱ༔ སེམས་ཅན་གྱི་སེམས༔ སངས་རྒྱས་མཁན༔ འཁོར་བར་འཁྱམས་མཁན༔ བདེ་སྡུག་མྱོང་མཁན་ཐམས་ཅད་འདི་ཁོ་ན་ཡིན་མོད༔ འདི་མེད་ན་འཁོར་འདས་བདེ་སྡུག་ཅི་ཡང་མྱོང་མཁན་མེད་པས༔ ཆད་ལྟ་ཧམ་ཆད་དུ་ཐལ་བར་འགྱུར་རོ༔ དེ་ཡང་འདི་ཁོ་ན༔ སུས་ཀྱང་མ་བྱས་པར་རང་བྱུང་ཡེ་ནས་ལྷུན་གྱིས་གྲུབ་པས༔ ཡེ་ཤེས་ཞེས་བྱ༔ དེ་ལྟ་བུའི་རིག་པ་འདི༔ བླ་མའི་གདམས་ངག་ཟབ་ནས་བྱུང་བའང་མ་ཡིན༔ ཁྱེད་རང་རྣམས་རིག་པ་རྣོ་བ་ལས་བྱུང་བའམ་མ་ཡིན༔ སེམས་ཁོ་རང་ཡེ་གདོད་མ་ནས་ཁོ་རང་གི་གཤིས་དེ་ཀ་ལྟར་ཡོད་པ་ཡིན་ཡང་༔ སྔར་ལྷན་ཅིག་སྐྱེས་པའི་མ་རིག་པས་བསྒྲིབས་ནས་ངོ་མ་ཤེས༔ ཐག་མ་ཆོད༔ ཞེ་མ་ཚིམ༔ ཡིད་མ་ཆེས་པས༔ ད་བར་འཁྲུལ་བ་ཡིན་ནོ༔ ད་ནི་ནོར་བདག་པོ་ལ་འཕྲོད༔ རང་ངོ་རང་གིས་ཤེས༔ རང་མཚན་རང་གིས་རིག༔ སེམས་ངོ་འཕྲོད་པ་ཞེས་བྱ་བ་ཡིན་ནོ༔ དེ་ཡང་སེམས་སྟོང་པ་ཅང་མེད་ཡེ་མེད་ཡིན་ན་འཁོར་བར་འཁྱམས་ནས༔ སྡུག་བསྔལ་མྱོང་མཁན་སུས་བྱེད༔ སངས་རྒྱས་ནས་མཁྱེན་པའི་ཡེ་ཤེས༔ བརྩེ་བའི་ཐུགས་རྗེ༔ མཛད་པའི་ཕྲིན་ལས་ཅི་ལ་བྱུང་༔ དེ་ཐམས་ཅད་གསལ་རིག་སྟོང་གསུམ་དབྱེར་མེད་པའི་རིག་པ་ཧྲིག་གེ་བ་འདི་ཁོ་ནས་མྱོང་ཞིང་བྱས་པ་ཡིན་ཏེ༔ ཡེ་ཤེས་མིག་གཅིག་དྲི་མ་མེད་བྱ་བའང་འདི་ལ་ཟེར༔ ཤེས་རབ་ཆེན་པོ་སྐད་ཅིག་ལ༔ ཆོས་ཀུན་ཁོང་དུ་ཆུད་པར་འཆང་༔ ཞེས་པ་དང་༔ སྣ་ཚོགས་གཟུགས་ཅན་ཡིད་ལས་སྐྱེས༔ ཞེས་པའང་འདི་ཁོ་ན་ཡིན༔ སོ་སོ་རང་རིག་ཡེ་ཤེས་སྤྱོད་ཡུལ་བ༔ ཞེས་པ་དང་༔ གཞན་ཡང་ཡིད་ཆེས་པའི་ལུང་ནི༔ བལྟས་པས་གྲོལ་བ་ཚིག་གསུམ་པའི་རྒྱུད་ལས༔ཀྱེ་གསང་བའི་བདག་པོ་ཉོན་ཅིག༔ རང་གི་ཤེས་རིག་གི་ངོ་བོ་སང་ངེ་བ༔ དངོས་པོ་དང་ཁ་དོག་ཅིའི་ངོ་བོར་ཡང་མ་གྲུབ་པ༔ སྟོང་སང་ངེ་བ་འདི༔ སངས་རྒྱས་ཀུན་ཏུ་བཟང་མོ་ཡིན་ནོ༔
རང་གི་ཤེས་རིག་གི་ངོ་བོ་སྟོང་བདོ་ཙམ་ན༔ སྟོང་པ་ཕྱང་ཆད་དུ་མ་སོང་བར་རང་གི་ཤེས་རིག་མ་འགགས་པར་ཝ་ལེ་གསལ་བ་འདི་ཀ༔ སངས་རྒྱས་ཀུན་ཏུ་བཟང་པོ་ཡིན་ནོ༔ རང་གི་རིག་པ་དངོས་པོ་ཅིར་ཡང་མ་གྲུབ་པའི་ངོ་བོ་སྟོང་པ་དང་༔ རང་གི་ཤེས་རིག་ཝ་ལེ་གསལ་བར་འདུག་པ་འདི་གཉིས་དབྱེར་མི་ཕྱེད་པར་འདུག་པས༔ སངས་རྒྱས་ཆོས་ཀྱི་སྐུ་ཡིན་ནོ༔ རང་གི་རིག་པ་གསལ་སྟོང་༔ དབྱེར་མེད་འོད་ཀྱི་ཕུང་པོ་ཆེན་པོར་བཞུགས་པ་འདི་ལ༔ སྐྱེ་འཆི་མེད་པས༔ སངས་རྒྱས་འོད་མི་འགྱུར་བ་འདི་ཡིན་ནོ༔ དེ་ངོ་ཤེས་པས་ཆོག་གོ༔ ཞེས་གསུངས་པ་དང་༔ ཡང་༔ ཀྱེ་གསང་བའི་བདག་པོ༔ ཁྱོད་མ་ཡེངས་པར་གསོན་ཅིག༔ རང་གི་ཤེས་རིག་ཝ་ལེ་བ་འདི་སངས་རྒྱས་ཡིན་པས༔ སངས་རྒྱས་གཞན་ནས་བཙལ་དུ་མེད་དོ༔ རང་གི་རིག་པ་ཝ་ལེ་ཁྱུག་གེ་བ་འདི་རྒྱུད་དུ་གསལ་བས༔ སངས་རྒྱས་ཆོས་ཀྱི་སྐུ་ལ་བསྒོམ་སྒྲུབ་བྱར་མེད་དོ༔ རང་གི་རིག་པ་ཆོས་ཀྱི་སྐུ་ལ་སྐྱེ་ཤི་མེད་པས༔ ལས་ལ་དགེ་སྡིག་མེད་དོ༔ ཞེས་གསུངས་པ་དང་༔ ཡང་༔ ཀྱཻ་གསང་བའི་བདག་པོ༔ རང་གི་རིག་པ་འགག་པ་མེད་པར་ཝ་ལེ་བ་གསལ་ཞིང་འདུག་པ་འདི་ཀ་སངས་རྒྱས་ཡིན་ནོ༔ རང་གི་རིག་པ་འགག་པ་མེད་པར་གསལ་བ་འདི་དང་འབྲལ་བ་མེད་པས༔ སངས་རྒྱས་ཆོས་ཀྱི་སྐུ་ལ་བསྒོམ་དུ་མེད་དོ༔ རང་གི་རིག་པ་ཝལ་ལེ་གསལ་བ་འདི་སངས་རྒྱས་ཡིན་པར་རང་གི་དེ་ངོ་ཤེས་པས་ཆོག་གོ༔ ཞེས་པ་དང༔ ལུང་ཡེ་ཤེས་མར་མེའི་རྒྱུད་ལས༔ ཀྱཻ་གསང་བའི་བདག་པོ་ཁྱོད་ཉོན་ཅིག༔ རང་གི་སྙིང་གི་དཀྱིལ་ན་ཡང་དག་པར་རྫོགས་པའི་སངས་རྒྱས༔ རིག་པ་གསལ་ལ་མ་འགག་པ་ཆོས་ཀྱི་སྐུ༔ ལྷུན་གྲུབ་ཡེ་ཤེས་ཀྱི་ཁ་མིག་ཅན་དུ་བཞུགས་སོ༔ གསང་བའི་བདག་པོ༔ རང་གི་སྙིང་གི་དཀྱིལ་ན༔ ཆོས་ཀྱི་སྐུ་མཚན་མར་མ་གྲུབ་པས་སྟོང་པར་བཞུགས་སོ༔ རིག་པ་མ་འགགས་པས༔ གསལ་བར་བཞུགས་སོ༔ སྒྲིབ་པ་མེད་པར་ཟང་ཐལ་དུ་བཞུགས་སོ༔ ལྷུན་གྱི་གྲུབ་པས་ཕྱོགས་མེད་དུ་འཆར་གཞི་མ་འགགས་པར་བཞུགས་སོ༔ གསང་བའི་བདག་པོ༔
ཆོས་སྐུ་མཚན་མར་མ་གྲུབ་པར་སྟོང་པར་བཞུགས་པ་ནི༔ རང་གི་ཤེས་རིག་གི་ངོ་བོ་སང་ངེ་པ་དེ་དང་༔ དངོས་པོ་དང་ཁ་དོག་ཅིའི་ངོ་བོ ར་ཡང་མ་གྲུབ་པས༔ སྟོང་སང་ངེ་འདུག་པ་ཡིན་ནོ༔ ཞེས་པ་དང་༔ ཡང་༔ ཀྱཻ་གསང་བའི་བདག་པོ༔ རང་གི་སྙིང་གི་དཀྱིལ་ན༔
ཆོས་ཀྱི་སྐུ་རིག་པ་མ་འགགས་པར་གསལ་བར་བཞུགས་པ་ནི༔ རང་གི་རིག་པ་ངོ་བོ་མ་འགགས་པར་ཝལ་ལེ་གསལ་བ་འདི་ཡིན་ནོ༔ ཀྱཻ་གསང་བའི་བདག་པོ༔ རང་གི་རིག་པ་ལ་སྐྱེ་ཤི་མེད་པར་དུས་གསུམ་མཉམ་པ་ཉིད་དུ་གསལ་ལོ༔ སངས་རྒྱས་ཀྱི་སྐུ་ལ་མདུན་རྒྱབ་མེད་པས་ཡེ་ཤེས་ཟང་ཐལ་དུ་གསལ་ལོ༔ ཡེ་ཤེས་ཀྱི་མདངས་ལ་ཕྱི་ནང་མེད་པས་ཡུལ་དང་ཤེས་པ་གཉིས་མེད་དུ་གསལ་ལོ༔ མཁྱེན་པའི་ཡེ་ཤེས་ལ་ཕྱོགས་རིས་མེད་པས༔ ཡེ་ཤེས་ཀྱི་སྤྱན་ལ་ཆོས་ཐམས་ཅད་དགོངས་པ་ཉག་གཅིག་ཏུ་གསལ་ལོ༔ ཞེས་པ་དང་༔ གསང་བའི་བདག་པོ༔ ཆོས་ཀྱི་སྐུ་བརྟེན་པ་རང་གི་ལུས་ལ་བརྟེན་ནས་ཡོད་དོ༔ བཞུགས་པ་རང་གི་སྙིང་གི་དཀྱིལ་ན་བཞུགས་སོ༔ གསལ་བ་རང་གི་མིག་ནས་ཕར་གསལ་ལོ༔ སངས་རྒྱས་རང་གི་སྙིང་གི་ནང་ན་བཞུགས་ནས༔ ཤ་ཁྲག་གི་ལུས་ཀྱིས་གཏུམས་ནས་ཡོད་ཀྱང་མ་ཐུབ་བར༔ ལུས་ཀྱིས་མ་བསྒྲིབས་པར༔ དུས་གསུམ་དུ་ཟང་ཐལ་དུ་གསལ་བར་བཞུགས༔ རང་གི་རིག་པ་ལ་སྐྱེ་འཆི་མེད་པའི་ཡོན་ཏན་ཡིན༔ མཚན་མའི་ལུས་ལྔས་མ་བསྒྲིབས་པར་ཟང་ཐལ་དུ་བཞུགས་སོ༔ སངས་རྒྱས་ཀྱི་སྐུ་ལ་མདུན་རྒྱབ་མེད་པའི་ཡོན་ཏན་ཡིན་ནོ༔ ལས་ལ་དགེ་སྡིག་གི་བག་ཆགས་ཀྱིས་མ་བསྒྲིབས་པར་ཟང་ཐལ་དུ་བཞུགས༔ ཡེ་ཤེས་ཀྱི་གདངས་ལ་ཕྱི་ནང་མེད་པས༔ ཡུལ་དང་ཡེ་ཤེས་ལ་གཉིས་སུ་མེད་པའི་ཡོན་ཏན་ཡིན་ནོ༔ མུན་སྣང་གི་རྐྱེན་གྱིས་མ་བསྒྲིབས་པར་ཟང་ཐལ་དུ་བཞུགས་སོ༔ ཞེས་གསུངས་པ་དང་༔ ཡང་༔ གསང་བའི་བདག་པོ༔
ལྷུན་གྱིས་གྲུབ་པ་ནི༔ རང་གི་སྙིང་གི་དཀྱིལ་ན༔ རང་གི་རིག་པ་འོད་གསལ་གྱི་ཕུང་པོར་བཞུགས་པ་ཡིན་ནོ༔ ཐམས་ཅད་དུ་འཆར་གཞི་མ་འགགས་པ་ནི༔ རང་གི་རིག་པ་མིག་ནས་ཕར་སོང་བས༔ གཟུགས་མཐོང་བ་མ་འགགས་པར་འཆར་རོ༔ རང་གི་མིག་གིས་མཐོང་བ་མ་འགགས་པ་དེ་ཀ་ཆོས་ཀྱི་སྐུའི་ཡེ་ཤེས་ཡིན་ནོ༔ རྣ་བས་སྒྲ་ཐོས་མཁན་གྱི་རིག་པ་མ་འགགས་པ་དེ་ཀ་ཆོས་ཀྱི་སྐུ་ཡིན་ནོ༔ ལྕེས་རོ་མྱོང་བའི་མཁན་པོ་དེ་ཀ་རང་ཆོས་ཀྱི་སྐུ་ཡིན་ནོ༔ རང་གི་རིག་པ་སྣ་ནས་ཕར་སོང་བ་དེས་དྲི་མ་འགགས་པར་ཚོར༔ དྲི་ཚོར་མཁན་གྱི་རིག་པ་དེ་རང་ཆོས་སྐུ་ཡིན་ནོ༔ རང་གི་རིག་པ་ཕར་ལ་སོང་བས་ཕོ་མོའི་དབང་པོ་འཕྲོད་པས་བདེ་བ་མ་འགགས་པར་འཆར་རོ༔ བདེ་བ་མྱོང་མཁན་གྱི་རིག་པ་དེ་རང་ཆོས་ཀྱི་སྐུ་ཡིན་ནོ༔ དེ་རང་ངོ་ཤེས་པར་གྱིས་ཤིག༔ ཅེས་པ་ལ་སོགས་པ་གསུངས་སོ༔
གཞན་ཡང་རྫོགས་པ་ཆེན་པོ་ངེས་དོན་འདུས་པ་ནམ་མཁའ་དང་མཉམ་པའི་རྒྱུད་ལེའུ་བརྒྱ་དང་བཅུ་དགུ་པ་ལས༔ མཐའ་དང་བྲལ་བའི་ཆོས་སྐུ་འདི༔ མེད་པ་མ་ཡིན་དྲན་ཞིང་ཚོར༔ ཆད་པ་མ་ཡིན་རིག་ཅིང་གསལ༔ རྟག་པ་མ་ཡིན་དངོས་པོ་མེད༔ གཉིས་སུ་མ་སོང་ཟླ་བོ་མེད༔ གཅིག་ཏུ་མ་སོང་ཀུན་ལ་ཁྱབ༔ ཅེས་པ་དང་༔ ཡང་༔ རང་བྱུང་སྐྱེ་མེད་རང་གསལ་ལ༔ འགགས་མེད་མི་འགྱུར་རིག་པ་དེ༔ ཡེ་ནས་གནས་པའི་དོན་ཤེས་པས༔ རྡོ་རྗེ་སེམས་དཔའི་དགོངས་པ་ཡིན༔ ཅེས་པ་དང་༔ ཡང་༔ སེམས་ཉིད་སྐྱེ་འཆི་མེད་པའི་ཕྱིར༔ ཐོག་མ་ཐ་མ་མེད་པར་གནས༔ དེ་ཕྱིར་དུས་གསུམ་མི་འགྱུར་བས༔ དངོས་མེད་ཁྱབ་པས་ནམ་མཁའ་འདྲ༔ མཐའ་ཡི་སྒྲོ་སྐུར་བྲལ་བ་ཡང་༔ ཡོད་པ་བྲལ་ཞིང་རྟག་པ་མེད༔ མེད་པ་མ་ཡིན་ཆད་པ་བྲལ༔ ཡོད་པ་མཐའ་བྲལ་རང་བྱུང་ཞིང་༔ རིག་པ་རང་གི་ངོ་བོ་ལ༔ སྐྱེ་འགགས་མེད་ཕྱིར་རང་གསལ་སྐུ༔ སང་ངེ་སལ་ལེ་ཕྱི་ནང་མེད༔ དེ་ཕྱིར་རང་རིག་ཆོས་སྐུ་ཉིད༔ ཅེས་པ་ལ་སོགས་པ་རྒྱ་ཆེར་གསུངས་སོ༔ གཞན་ཡང་ཀུན་བྱེད་རྒྱལ་པོ་ལས་ཀྱང་༔ ཀྱཻ་སེམས་དཔའ་ཆེན་པོ་ཉོན་ཅིག༔ ང་ཡི་རང་བཞིན་འདི་ལྟ་སྟེ༔ ཡོད་ནི་གཅིག་ལས་མེད་པ་སྟེ༔ བསྟན་ནི་རྣམ་པ་གཉིས་སུ་བསྟན༔ བྱུང་ནི་ཐེག་པ་དགུ་རུ་བྱུང༔ འདུས་ནི་རྫོགས་པ་ཆེན་པོར་འདུས༔ ཡིན་ནི་བྱང་ཆུབ་སེམས་ཡིན་ཏེ༔ གནས་ནི་ཆོས་ཀྱི་དབྱིངས་ལ་གནས༔ གསལ་ནི་རིག་པའི་མཁའ་ལ་གསལ༔ ཁྱབ་ནི་སྣོད་བཅུད་ཀུན་ལ་ཁྱབ༔ བྱུང་ནི་སྣང་སྲིད་ཀུན་ཏུ་བྱུང་༔ བསྟན་དུ་མཚན་མའི་དངོས་པོ་མེད༔ མཐོངས་སུ་དམིགས་པའི་ཡུལ་དང་བྲལ༔ ཤེས་སུ་ཚིག་ཏུ་བརྗོད་དུ་མེད༔ རྒྱུ་ལས་མ་བྱུང་སྙིང་པོ་མེད༔ སྤྲོས་ཀྱིས་བཏགས་པ་ཀུན་དང་བྲལ༔ དོན་དེ་ངེས་པར་རྟོགས་འདོད་ན༔ དཔེ་ནི་ནམ་མཁའ་ལྟ་བུར་བརྟགས༔ དོན་ནི་ཆོས་ཉིད་སྐྱེ་བ་མེད༔ རྟགས་ནི་སེམས་ཉིད་འགགས་པ་མེད༔ ནམ་མཁའ་ལྟ་བུའི་ཆོས་ཉིད་ལ༔ ནམ་མཁའ་ལྟ་བུའི་དཔེ་ཡིས་མཚོན༔ དམིགས་སུ་མེད་པའི་ཆོས་ཉིད་ལ༔ དམིགས་སུ་མེད་པས་མཚོན་ཏེ་བསྟན༔ ཚིག་ཏུ་བརྗོད་དུ་མེད་པ་ལ༔ བརྗོད་དུ་མེད་པའི་ཚིག་བརྗོད་དེ༔ དམིགས་མེད་དོན་གྱི་ངོ་བོ་བསྟན༔ འདི་ཡི་ངེས་དོན་མ་རྟོགས་ན༔ དོན་གྱི་སྒྲ་ཚིག་ཅི་བསྟན་ཡང་༔ ང་དང་འཕྲད་པར་མི་འགྱུར་ཏེ༔ ང་ལས་གོལ་ལ་ང་བསྒྲིབས་པས༔ ཆོས་ཀྱི་ངོ་བོ་ཐོབ་མི་འགྱུར༔ ཞེས་གསུངས་པ་དང་༔ ཡང་༔ བྱང་ཆུབ་སེམས་ཀྱི་རང་བཞིན་འདི་ཉིད་ནི༔ ཆོས་ཀུན་མ་ལུས་པ་ཡི་སྙིང་པོ་སྟེ༔ མ་སྐྱེས་རྣམ་པར་དག་པས་སྒྲིབས་པ་མེད༔ བསྒྲོད་པའི་ལམ་དང་བྲལ་བས་གོལ་ས་མེད༔ ཡེ་ནས་ལྷུན་གྱིས་གྲུབ་པས་བཙལ་མི་དགོས༔ ཞེས་པ་ལ་སོགས་པ་རྒྱ་ཆེར་གསུངས་སོ༔ རྡོ་རྗེ་བཀོད་པ་ཀུན་འདུས་རིག་པའི་མདོ་ལེའུ་བཞི་པ་ནས་ཀྱང་༔ ཆོས་ཉིད་དོན་ལ་གཞན་མེད་པས༔ རང་བྱུང་ཡེ་ཤེས་གསལ་བའོ༔ ཡིད་བཞིན་ནོར་བུ་རིན་པོ་ཆེ༔མ་བཙལ་རང་ལ་ཡོད་པ་ཡིན༔ ཅེས་གསུངས་པ་དང་༔ ཡང་༔ ཀུན་བྱེད་རྒྱལ་པོ་ལས༔ རང་བྱུང་ཡེ་ཤེས་ཞེས་ནི་བྱ་བ་ཡང་༔ རང་བྱུང་རྒྱུ་རྐྱེན་མེད་པར་བྱུང་བ་ཡིན༔ ཡེ་ཤེས་འགག་པ་མེད་པ་གསལ་བ་ཡིན༔ ཅེས་པ་དང་༔ རྒྱུ་རྐྱེན་མེད་པའི་སྙིང་པོ་དེས༔ ཀུན་ལ་དབང་བསྒྱུར་ཐམས་ཅད་བྱེད༔ ཅེས་པ་དང་༔ ཆོས་རྣམས་ཐམས་ཅད་ང་ཡིན་པས༔ ང་ཡི་རང་བཞིན་འདི་རིག་ན༔ ཆོས་རྣམས་རང་བཞིན་རིག་པར་འགྱུར༔ ཞེས་པ་དང་༔ ང་ནི་སྟོན་པ་ཀུན་བྱེད་བྱང་ཆུབ་སེམས༔ བྱང་ཆུབ་སེམས་ནི་ཀུན་བྱེད་རྒྱལ་པོ་སྟེ༔ དུས་གསུམ་སངས་རྒྱས་བྱང་ཆུབ་སེམས་ཀྱིས་བྱས༔ ཁམས་གསུམ་སེམས་ཅན་བྱང་ཆུབ་སེམས་ཀྱིས་བྱས༔ སྣང་སྲིད་སྣོད་བཅུད་བྱང་ཆུབ་སེམས་ཀྱིས་བྱས༔ ཞེས་པ་ལ་སོགས་པ་མདོ་རྒྱུད་དུ་མ་ནས་རྒྱ་ཆེར་གསུངས་པ་ཐམས་ཅད༔ ད་ལྟའི་སེམས་གསལ་སྟོང་དུ་ཧྲིག་གེ་པ་འདི་ཁོ་ན་ལ་ཟེར་བ་ཡིན་ཏེ༔ འདི་རང་ངོ་མ་ཤེས་ཤིང་༔ འཁྲུལ་བའི་གཞིར་གྱུར་བ་ལས༔ མ་རིག་པ་ཞེས་བྱ་སྟེ༔ ཁམས་གསུམ་གྱི་སེམས་ཅན༔ འཁྲུལ་གཞི་ཞེས་མིང་དུ་བཏགས་པ་ཡིན་ཏེ༔ འདིའི་རང་ངོ་རང་གིས་ཤེས་པ་ལ༔ ཀུན་ཏུ་བཟང་པོའི་གྲོལ་གཞི་ཞེས་མིང་དུ་བཏགས་ཤིང་༔ འདི་ཉིད་གསལ་སྟོང་ལུང་མ་བསྟན་དུ་གནས་པའི་དུས་ན༔ ཀུན་གཞི་ཞེས་མིང་དུ་བཏགས་པའོ༔ དེའང་འཁོར་འདས༔ བདེ་སྡུག་ཀུན་གྱི་གཞི་ད་ལྟའི་ཤེས་རིག་གཅིག་པུ་འདི་ལས་གཞན་མེད་དེ༔ བླ་མས་ངོ་སྤྲད༔ སློབ་མས་རང་ངོ་ཤེས་ཤིང་༔ ཡིད་ཆེས་ཐག་ཆོད་པས༔ ཀུན་གཞི་རང་སར་གྲོལ་བས༔ སྐྱེ་གནས་བར་དོའི་ཁྲིད་ཡིག༔ ཀུན་གཞི་རང་གྲོལ་ཞེས་བྱ་བ་ཡིན་པས༔ དེ་བཞིན་དུ་ཤེས་པར་མཛོད་ཅིག༔ དེ་ཡན་ཆད་ཞི་གནས་བསྒྲུབ་ཅིང་༔ ལྷག་མཐོང་རིག་པའི་ཡེ་ཤེས་ངོ་སྤྲད་པའི་ཆོས་ཐུན་དང་པོའོ༔ ས་མ་ཡ༔
༄༅༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་གཉིས་པ༔ རྨི་ལམ་བར་དོའི་ཁྲིད་ཡིག༔ འཁྲུལ་བ་རང་གྲོལ་ཞེས་བྱ་བ་བཞུགས་སོ༔
སྤྱི་དོན་གཉིས་པ་རྨི་ལམ་བར་དོའི་ཁྲིད་ལའང་གསུམ་སྟེ༔ བག་ཆགས་མཚམས་སྦྱོར་ཞིང་འོད་གསལ་ལམ་དུ་ཁྱེར་བ་མུན་ཁང་ལ་སྒྲོན་མེ་བཏེགས་པ་ལྟ་བུའི་གདམས་ངག༔ ཉིན་པར་སྒྱུ་ལུས་ཀྱི་ཁྲིད་སྣང་བ་རང་གྲོལ་དང༔ ནུབ་མོ་རྨི་ལམ་གྱི་ཁྲིད་འཁྲུལ་བ་རང་གྲོལ་དང་༔ རྗེས་འོད་གསལ་གྱི་ཁྲིད་གཏི་མུག་རང་གྲོལ་ལོ༔ དང་པོ་སྒྱུ་ལུས་ཀྱི་ཁྲིད་ལའང་གཉིས་ཏེ༔ མ་དག་པའི་སྒྱུ་ལུས་དང༔ དག་པའི་སྒྱུ་ལུས་སོ༔ མ་དག་པའི་སྒྱུ་ལུས་ནི༔ དབེན་པའི་གནས་སུ༔ སྟན་བདེ་བ་ལ་འདུག་སྟེ༔ ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ༔ དེའི་ཆེད་དུ་བདག་གིས་སྒྱུ་ལུས་སྣང་བ་རང་གྲོལ་གྱི་ཁྲིད་བསྒོམ་པར་བྱ་སྙམ་དུ་སེམས་བསྐྱེད༔ དེ་ནས༔ བདག་གི་སྒྱུ་ལུས་འབྱོངས་བར་བྱིན་གྱིས་བརླབ་ཏུ་གསོལ༔ སྒྱུ་མ་ལྟ་བུའི་ཏིང་ངེ་འཛིན་རྟོགས་པར་བྱིན་གྱིས་བརླབ་ཏུ་གསོལ༔ ཞེས་གསོལ་བ་གདབ་བོ༔ འདི་ལྟར་གྱི་སྣང་བ་ཐམས་ཅད་མེད་པ་ལ་ཡོད་པར་སྣང་བས༔ དཀར་དམར་སྣ་ཚོགས་སུ་གྲུབ་པ༔ མི་རྟག་པ་ལ་རྟག་པར་འཛིན་པ༔ མི་བདེན་པ་ལ་བདེན་པར་འཛིན་པ༔ འགྲོ་བ་རྣམས་འཆིང་བའི་རྒྱུ་འདི༔ སྒྱུ་མ་ལྟ་བུ་ཡིན་ཞེས་གསུངས་འདུག་ཀྱང་༔ འཁྲུལ་སྣང་བདེན་འཛིན་གྱི་དུས་འདིར༔ ད་ལྟར་སྣང་བ་བདེན་པར་སྣང་བ༔ འདི་རྣམས་དང་པོར་དངོས་པོ་མེད་པ་ལས་བྱུང་བས༔ ད་ལྟ་ཡང་མེད་བཞིན་དུ་སྣང་བ༔ ཐ་མར་ཡང་ཅིར་ཡང་མེད་པར་འགྲོ་ཞིང་༔ རྟག་བརྟན་ཐེར་ཟུག་ཏུ་གྲུབ་པ་མེད་པ་འདི་དག་རང་བཞིན་མེད་པས༔ སྒྱུ་མ་ལྟ་བུ་ཡིན་སྙམ་དུ་བསམ་ཞིང་༔ དེ་ནས་རང་གི་མདུན་དུ་ཤིང་ཁྲུ་གང་བ་ཙམ་གཅིག་ལ༔ མེ་ལོང་ཤིན་ཏུ་གསལ་བ་གཅིག་བཏགས་ལ༔ རང་ཁྲུས་དང་རྒྱན་གྱིས་སྤྲས་པའི་གཟུགས་མེ་ལོང་དུ་འཆར་བ་ལ་བལྟ་ཞིང་༔ དེ་ལ་བསྟོད་པ་ལ་སོགས་པ་བྱ་ཞིང་༔ དགའ་མི་དགའི་སེམས་ཨེ་འདུག་བལྟ༔ འདུག་ན༔ རང་གིས་རང་ལ༔ རེ་སྡུག༔ མེ་ལོང་གི་གཟུགས་བརྙན་འདྲ་བའི་ལུས་འདི༔ བསྟོད་པས་དགའ་བ་སྐྱེ་བ་ཁྱོད་རེ་འཁྲུལ༔ ལུས་འདི་ནི་རྒྱུ་རྐྱེན་རྟེན་འབྲེལ་ཚོགས་པའི་ལྟར་སྣང་ཙམ་ལས༔ དོན་ལ་ཡོད་མ་མྱོང་བས༔ བདག་ཏུ་འཛིན་ཅིང་དགའ་བ་ཅི་ལ་བྱེད༔ སྙམ་དུ་བསམ་ཞིང་མེ་ལོང་གཟུགས་བརྙན་གྱི་ལུས་དེ་ཡུན་རིང་དུ་བསྒོམ༔ ཡང་སྨད་པ་དང་སྐྱོན་མཚང་དུ་མ་བརྗོད་ལ༔ མི་དགའ་བ་འདུག་གམ་བལྟ༔ འདུག་ན་བསྟོད་སྨད་ཐམས་ཅད་བྲག་ཆ་དང་འདྲ་ཞིང་ལུས་ལ་སྙིང་པོ་མེད་པས༔ དགའ་མི་དགའི་འདུ་ཤེས་སྐྱེ་བ་འཁྲུལ་སྙམ་དུ་བསམ་ཞིང་༔ མེ་ལོང་གི་གཟུགས་བརྙན་དེ་བློ་ཡུལ་དུ་གསལ་བར་བསྒོམ༔ བསྟོད་སྨད་གཉིས་རེས་མོས་བྱ་ཞིང་རོ་སྙོམ་མོ༔ ཐུན་གཅིག་གོ༔
དེ་ནས་ངག་བྲག་ཆ་ལྟར་སྦྱང་བ་ནི༔ བྲག་ཆ་ཡོད་པའི་གནས་སུ་གྲོགས་མེད་པར་ཕྱིན་ལ༔ ལེགས་ཉེས་བཟང་ངན་གྱི་སྐད་ཆེན་པོ་བརྗོད་པས༔ ཚུར་ལན་མོ་བྱུང་བ་དང་༔ བྲག་ཆའི་སྒྲ་དེ་ལ་གྲགས་སྟོང་འཛིན་པ་མེད་པ་ལྟར༔ རང་གི་ངག་ཀྱང་བྲག་ཆ་ལྟར་སྦྱོང་ངོ་༔
ཡིད་སྨིག་རྒྱུ་ལྟར་སྦྱང་བ་ནི༔ སྨིག་རྒྱུ་ལ་ལྟ་བའམ་བསྒོམ་ཞིང་བཙལ་བས་མ་རྙེད་པ་ལྟར༔ ཡིད་གཡོ་བའི་རྟོག་ཚོགས་ཐམས་ཅད་ཀྱང་སྨིག་རྒྱུ་ལྟར་རང་བཞིན་མེད་པར་སྦྱང་༔ ཐུན་གཉིས་པའོ༔ དེ་ནས་མེ་ལོང་གི་གཟུགས་བརྙན་དེ་རང་གི་ལུས་ལ་བསྟིམ་ལ༔ ལུས་སྣང་ལ་རང་བཞིན་མེད་པར་བསྒོམ་ཞིང་༔ སྐབས་སུ་འདི་ལྟར་བསམ་སྟེ༔ བཅོམ་ལྡན་འདས་ཐུབ་པ་ཆེན་པོས༔ ཆོས་ཐམས་ཅད་སྒྱུ་མའི་དཔེ་བཅུར་གསུངས་ཏེ༔ འདུས་བྱས་ཀྱི་ཆོས་ཐམས་ཅད་ནི་སྒྱུ་མ་ལྟ་བུ༔ སྨིག་རྒྱུ་ལྟ་བུ༔ རྨི་ལམ་ལྟ་བུ༔ གཟུགས་བརྙན་ལྟ་བུ༔ དྲི་ཟའི་གྲོང་ཁྱེར་ལྟ་བུ༔ བྲག་ཆ་ལྟ་བུ༔ ཆུ་ཟླ་ལྟ་བུ༔ ཆུ་བུར་ལྟ་བུ༔ མིག་ཡོར་ལྟ་བུ༔ སྤྲུལ་པ་ལྟ་བུ་ཡིན་ཏེ༔ བདེན་པར་གྲུབ་པ་མེད་སྙམ་དུ་བསམ༔ སྐབས་སུ་གྲོགས་ཡོད་ན་དངོས་སུ་སྨྲ་བཅུག་པའམ༔ མེད་ན་ཡིད་ཀྱིས༔ རང་ལ་བསྟོད་པ་དང་བཀུར་སྟི་མང་པོ་བྱེད་པར་བསྒོམ༔ དགའ་བའི་རྟོག་པ་སྐྱེས་ན་བདེན་མེད་དུ་རོ་སྙོམས༔ ཡང་༔ སྨད་པ་དང་༔ འཕྲོག་བཅོམ་བརྡུང་བཙོག་བྱེད་པར་བསྒོམ༔ མི་དགའ་བ་སྐྱེས་ན་བདེན་མེད་དུ་རོ་སྙོམས་ཤིང་༔ མེ་ལོང་གི་གཟུགས་བརྙན་ལ་བསྟོད་སྨད་བྱེད་པ་དང་ཁྱད་པར་མེད་པར་བསྒོམ་ཞིང་རོ་སྙོམས༔ དངོས་སུ་ཡང་བསྟོད་སྨད་ཀྱི་བྱ་བ་བྱུང་དུས༔ མེ་ལོང་གི་གཟུགས་བརྙན་ལྟར་རོ་སྙོམས༔ གལ་ཏེ་ཆགས་སྡང་སྐྱེས་ན༔ གོང་གི་དམིགས་པ་ལ་ཡུན་རིང་དུ་སྦྱང་ངོ་༔ དེ་ལྟར་ཆོས་བརྒྱད་ཐམས་ཅད་སྒྱུ་མའི་དཔེ་བཅུ་དང་འདྲ་བར་རྒྱུད་ལ་སྐྱེས་ན༔ མ་དག་པའི་སྒྱུ་ལུས་འབྱོངས་པའོ༔ ཐུན་གསུམ་པའོ༔
གཉིས་པ་དག་པའི་སྒྱུ་ལུས་སྦྱང་བ་ནི༔
སེམས་བསྐྱེད་གོང་ལྟར་བྱས་ཏེ༔ ལུས་སྐྱིལ་ཀྲུང་གིས་འདུག་ལ༔ བླ་མ་ཁྲིའི་སྟེང་དུ་རང་གི་ཡི་དམ་མམ༔ རྡོ་རྗེ་སེམས་དཔའི་ཆ་ལུགས་རྒྱན་དྲུག་གིས་སྤྲས་ཏེ་བཞུགས་ལ༔ སློབ་མ་རྣམས་ཤེལ་མིག་ལ་སྦྱར་ལ༔ རྡོ་རྗེ་སེམས་དཔའི་སྐུ་ལ་བལྟས་པས༔ འཇའ་འོད་སྣ་ལྔ་ལས་གྲུབ་པའི་རྡོ་རྗེ་སེམས་དཔའི་སྐུ་གཉིས་བརྩེགས་གསུམ་བརྩེགས་ལ་སོགས་པ་འཆར་རོ༔ སྣང་ལ་རང་བཞིན་མེད་པའི་སྐུ་དེ་བློ་ཡུལ་དུ་ལམ་མེ་བསྒོམ་མོ༔ ཐུན་བཞི་པའོ༔ དེ་ནས་ལྷ་སྐུ་སྣང་ལ་རང་བཞིན་མེད་པའི་སྐུ་དེ་ཡང་༔ བློ་ཡུལ་དུ་གསལ་བར་བྱུང་བ་དང་༔ རང་གི་ལུས་ལ་བསྟིམ་ཞིང་༔ རང་ལུས་དེ་ལྟར་གསལ་བར་འབྱོངས་པ་དང་༔ སྣོད་བཅུད་ཐམས་ཅད་དེ་ལྟར་བསྒོམ་ཞིང་གསལ་བར་འབྱོངས་ཙམ་ན༔ དག་པའི་སྒྱུ་ལུས་འབྱོངས་པ་ཡིན་ཏེ༔ བར་དོར་ཞི་ཁྲོའི་སྐུ་ཤར་བའི་དུས་སུ་གྲོལ་བར་ཐག་ཆོད་པས༔ སྐྱེ་གནས་བར་དོའི་ཉམས་ལེན་གྱི་དངོས་གཞི་ཡང་འདི་ཁོ་ན་ཡིན་ལ༔ རྨི་ལམ་བར་དོ་དང་ཆོས་ཉིད་བར་དོའི་སྔོན་འགྲོ་ནི་འདི་ཁོ་ན་ལ་རག་ལས་པས༔ ཤིན་ཏུ་འབད་པར་བྱའོ༔ མ་དག་པའི་སྒྱུ་ལུས་ནི༔ སྲིད་པ་བར་དོའི་སྔོན་འགྲོར་ཡང་གཅེས་པས༔ སྒྱུ་ལུས་གཉིས་པོ་འདི་བར་དོའི་ཉམས་ལེན་དངོས་གཞིའོ༔ སྒྱུ་ལུས་ཞེན་པ་རང་གྲོལ་གྱི་ཁྲིད༔ ས་མ་ཡ༔ དེ་ནས་མཚན་མོའི་ཁྲིད་རྨི་ལམ་འཁྲུལ་བ་རང་གྲོལ་གྱི་ཁྲིད་ལ་གསུམ་སྟེ༔ རྨི་ལམ་བཟུང་བ༔ སྤྲུལ་ཞིང་བསྒྱུར་བ༔ རྨི་ལམ་གྱི་གེགས་བསལ་བའོ༔ དང་པོ་རྨི་ལམ་བཟུང་བ་ནི༔ རྨི་ལམ་བག་ཆགས་ཁྲིད་པ་ཡིན་པས༔ ཉིན་པར་གྱི་སྣང་བ་ཐམས་ཅད་རྨི་ལམ་ལྟ་བུ༔ སྒྱུ་མ་ལྟ་བུར་སྦྱང་བ་བྱ་སྟེ༔ ཕར་ཕྱིན་ལས༔ ཆོས་རྣམས་ཐམས་ཅད་རྨི་ལམ་ལྟ་བུ༔ སྒྱུ་མ་ལྟ་བུའོ༔ ཞེས་གསུངས་པ་ལྟར་ཁོང་དུ་ཆུད་པར་བྱ་ཞིང་༔ ཁྱད་པར་དུ༔ ཉིན་སྣང་སྒྱུ་ལུས་ཀྱི་ཁྲིད་ལ་སྦྱང་བ་གཅེས་ཤིང༔ འདིའི་སྐབས་སུ༔ ཡུལ་དང་གྲོང་ཁྱེར་ཁང་ཁྱིམ༔ གྲོགས་དང་གླིང་བརྗོད་བྱ་བྱེད་ཐམས་ཅད་རྨི་ལམ་ཡིན་ནོ་སྙམ་པའི་འདུན་པ་དྲག་པོ་བྱ༔ ངག་ཏུ་ཡང་རྨི་ལམ་ཡིན་རྨི་ལམ་ཡིན་ཞེས་བརྗོད་ཅིང་༔ རྨི་ལམ་རང་ཡིན་ནོ་སྙམ་པའི་འདུན་པ་དྲག་པོ་རྒྱུན་ཆགས་སུ་བྱའོ༔
དེ་ནས་སྲོད་ལ་ཉལ་བའི་དུས་སུ་ཡང་༔ ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སྒྱུ་མ་ལྟ་བུའི་ཏིང་ངེ་འཛིན་ཉམས་སུ་བླངས་ནས༔ རྫོགས་པའི་སངས་རྒྱས་ཐོབ་པར་བྱ༔ དེའི་ཆེད་དུ་རྨི་ལམ་སྦྱང་སྙམ་དུ་སེམས་བསྐྱེད་ཅིང་༔ དེ་ནས་ཉལ་བའི་དུས་སུ༔ གཞོག་གཡས་པ་ས་ལ་ཕབ༔ མགོ་བྱང་དུ་བསྟན༔ ལག་པ་གཡས་ཀྱིས་འགྲམ་པ་སྐྱོར༔ གཡོན་པ་དཔྱིའི་སྟེང་དུ་བཞག་ལ༔ ལུས་ཡི་དམ་དུ་གསལ་ན་བསྒོམ༔ མ་གསལ་ན་ཡིན་ནོ་སྙམ་པའི་ང་རྒྱལ་བྱ༔ སྔས་སུ་རྩ་བའི་བླ་མ་བཞུགས་པ་དེའི་པང་དུ་མགོ་བཞག་པར་བསམ་ལ༔ རང་གི་མགྲིན་པར་ཨོ་རྒྱན་པདྨ་ཚོན་གང་བ་འཛུམ་མདངས་ཅན༔ སྣང་ལ་རང་བཞིན་མེད་པ་གཅིག་ཡེ་རེ་བ་ལ་སེམས་གཏད་དེ༔ རྨི་ལམ་ཟིན་པར་བྱིན་གྱིས་བརླབ་ཏུ་གསོལ༔ རྨི་ལམ་རྨི་ལམ་དུ་ངོ་ཤེས་པར་བྱིན་གྱིས་བརླབ་ཏུ་གསོལ༔ ཞེས་གསོལ་བ་ཡིད་ཀྱིས་བཏབ་ལ༔ སེང་གེའི་ཉལ་སྟབས་བྱ་སྟེ་རྨི་ལམ་རྨི་ལམ་དུ་ངོ་ཤེས་པར་བྱའོ་སྙམ་པའི་འདུན་པ་དྲག་པོའི་ངང་ནས༔ རྟོག་པ་གཞན་གྱིས་བར་མ་ཆོད་པར་གཉིད་དུ་འགྲོ་བར་བྱའོ༔
དེས་ལན་གཅིག་ལ་མ་ཟིན་ནའང་༔ ལན་མང་དུ་བསྐྱར་ཞིང་འདུན་པ་དྲག་པོས་ནན་ཏན་བྱའོ༔ ནངས་པ་གཉིད་སད་པ་དང༔ མདངས་རྨི་ལམ་དེ་ཙམ་ཞིག་རྨིས་པ་ཐམས་ཅད་སད་པའི་དུས་ན་གཅིག་ཀྱང་མི་འདུག་པ༔ དེ་དང་འདྲ་བ༔ དེ་རིང་གི་ཉིན་སྣང་འདི་རྣམས་ཐམས་ཅད་དོ་ནུབ་རྨི་ལམ་ཤར་བ་དང་༔ ཁྱད་གཅིག་ཀྱང་མོད་དེ་༔ ཉིན་མཚན་གཉིས་ཀ་རྨི་ལམ་ལ་ཁྱད་མི་འདུག་པས༔ སྒྱུ་མ་ཡིན༔ རྨི་ལམ་ཡིན་སྙམ་པའི་འདུན་པ་དྲག་པོ་ཧུ་རེ་བ་བྱ༔ ཐུན་གཅིག་པའོ༔ དེ་ལ་ལན་མང་དུ་སྦྱངས་ཀྱང་མ་ཟིན་ན༔ ཡང་གཞན་སྔར་དང་འདྲ་བ་ལས༔ རང་ཉིད་ཡི་དམ་དཔའ་བོ་གཅིག་པར་བསྒོམས་པའི་མགྲིན་པར་ཡང་ཡི་དམ་ཚོན་གང་བ་གསལ་ཡེ་རེ་བ་ལ་ཤེས་པ་དྲག་པོ་གཏད་པས༔ རྨི་ལམ་རྨི་ལམ་དུ་ཤེས་པར་བྱའོ་སྙམ་པའི་འདུན་པས་གཉིད་ལོག་གོ༔ ཐུན་གཉིས་པའོ༔ དེ་ལ་ཡང་ཟིན་པར་དཀའ་ན༔ མགྲིན་པར་པདྨ་འདབ་བཞི་གསལ་བའི་དབུས་སུ་ཨོཾ༔ མདུན་དུ་ཨཱ༔ གཡས་སུ་ནུ༔ རྒྱབ་ཏུ་ཏ༔ གཡོན་ཏུ་ར་བཞི་བསྒོམས་ལ༔ དང་པོར་དབུས་ཀྱི་ཨོཾ་ལ་འདུན་པ་གཏད༔ དེ་ནས་གཉིད་ཐམ་ཐུམ་ལ༔ མདུན་གྱི་ཨཱ༔ལ་རིག་པ་གཏད༔ གཉིད་ཟིམ་འགྲོ་བ་དང་༔ གཡས་ཀྱི་ནུ་ལ་གཏད༔ གཉིད་ཆེར་ཡུར་ཙ་ན་རྒྱབ་ཀྱི་ཏ་ལ་གཏད༔ གཉིད་དུ་ཧྲུལ་འགྲོ་ཙ་ན༔ གཡོན་གྱི་ར་ལ་གཏད༔ གཉིད་ཀྱི་དུས་སུ་དབུས་ཀྱི་ཨོཾ་ལ་འདུན་པ་གཏད༔ རྨི་ལམ་གྱི་འདུན་པ་དང་བཅས་པས་རྟོག་པ་གཞན་གྱིས་བར་མ་ཆོད་པར་གཉིད་པས༔ རྨི་ལམ་ཟིན་ནོ༔ ཐུན་གསུམ་པའོ༔ ཡིག་འབྲུ་མི་གསལ་ཞིང་དེ་ལ་ཡང་མ་ཟིན་ན༔ ཡང་མགྲིན་པར་འོད་ཀྱི་ཐིག་ལེ་གསལ་ཡེ་རེ་བ་ལ་དམིགས་པ་གཏད་ཅིང་༔ རྨི་ལམ་གྱི་འདུན་པས་གཉིད་ལོག་པས་ཟིན་ནོ༔
ཐུན་བཞི་པའོ༔ དམིགས་པ་དེ་རྣམས་རེས་མོས་སུ་བསྒོམ་ཞིང་ཉིན་སྣང་རྨི་ལམ་གྱི་འདུན་པ་དྲག་པོ་སྦྱངས་པས༔ ཐ་མ་ཡང་ཟླ་བ་གཅིག་ཚུན་ཆད་ལ་ཟིན་ནོ༔ དེའང་དང་པོར་རྨི་ལམ་མང་དུ་འགྲོ༔ དེ་ནས་གསལ་དུ་འགྲོ༔ དེ་ནས་ཟིན་པར་འགྱུར་རོ༔ དེའང་འཇིགས་སྐྲག་གི་རྐྱེན་གཅིག་ལ་བརྟེན་ནས༔ རྨི་ལམ་ཡིན་སྙམ་དུ་ངོས་ཟིན་པར་སླ༔ རང་ཤུགས་སུ་ཟིན་པར་དཀའ་སྟེ༔ ཟིན་ན་བརྟན་པ་ཡིན་ནོ༔ དེ་རྣམས་གང་ལ་ཡང་མ་ཟིན་ན༔ དམ་ཚིག་ལ་སེལ་ཡོད་པ་ཡིན་པས༔ སྐྱབས་འགྲོ་སེམས་བསྐྱེད༔ བསྐངས་བཤགས་ཡིག་བརྒྱ༔ ཚོགས་འཁོར་ལ་འབད༔ གྲིབ་ལ་འཛེམ་ཞིང་སྔར་བཞིན་བསྒོམས་པས་ཟླ་བ་གཉིས་གསུམ་ཙམ་ལ་ཟིན་ནོ༔ དེའང་ནམ་བཟུང་དུ་ཟིན་པར་གྱུར་པ་དང་༔ དེ་ནས་རྨི་ལམ་སྤྲུལ་བསྒྱུར་ལ་བསླབ་པ་ནི༔ རྨི་ལམ་ཟིན་པའི་དུས་སུ༔ ད་ལྟ་རྨི་ལམ་གྱི་དུས་ཡིན་པས༔ གང་དུའང་བསྒྱུར་དུ་རུང་སྙམ་དུ༔ རྨི་ལམ་དུ་འདྲེའི་ཆོ་འཕྲུལ་སྤྲེའུ་ལ་སོགས་པའམ༔ མི་ཁྱི་ལ་སོགས་པ་གང་བྱུང་བ་དེ༔ ཡི་དམ་གྱི་ལྷར་བསྒོམ་པས་དེར་འགྱུར་རོ༔ དེ་མང་དུ་སྤྲུལ་ཞིང་གང་འདོད་པ་དེར་བསྒྱུར་བ་ལ་བསླབ་པའོ༔ ཐུན་ལྔ་པའོ༔ ཡང་རྨི་ལམ་ཟིན་པའི་ཚེ༔ ཤར་མངོན་པར་དགའ་བའམ༔ ནུབ་ཕྱོགས་ཨོ་རྒྱན་གྱི་ཞིང་དུ་འགྲོ་བའི་འདུན་པ་དྲག་པོ་གཏད་པས༔ དེར་འགྲོ་ཞིང་ཆོས་ཞུ་ནུས་པ་དང༔ གདོན་གྱི་ཆོ་འཕྲུལ་ལ་ཁྱུང་ལ་སོགས་པའམ་རྟ་མགྲིན་ལ་སོགས་པར་སྤྲུལ་ནས་བཏུལ་པ་ལ་སོགས་བ་གང་འདོད་དུ་སྤྲུལ་ཞིང་བསྒྱུར་བ་ལ་སྦྱང་ངོ་༔ གཞན་ཡང་མང་པོ་གཅིག་ཏུ་བསྡུ༔ གཅིག་མང་པོ་ལ་སྤེལ་བ་ལ་སོགས་ལ་སྦྱོང་ངོ་༔ ཐུན་དྲུག་པའོ༔ དེ་ནས་རྨི་ལམ་ཐོག་རྫིས་ལ་བསླབ་པ་ནི༔ རྨི་ལམ་ཟིན་པ་དང༔ ཆུ་ཆེན་པོའི་འགྲམ་དུ་ཕྱིན་པ་ལ༔ བདག་རྨི་ལམ་ཡིད་ཀྱི་ལུས་ཡིན་པས༔ ཆུ་ཡིས་ཁྱེར་བ་མེད་སྙམ་དུ་བསམ་ལ་ཆུར་མཆོངས་པས་ཆུས་ཁྱེར་བ་མེད་པར་བདེ་སྟོང་དུ་ཕྲིལ་ཕྲིལ་འཆར་རོ༔ དང་པོར་བདག་འཛིན་གྱི་ཞེན་པས་ཅུང་ཟད་མི་ཕོད་དེ༔ གོམས་ནས་ཡ་ང་བག་ཚ་མི་འབྱུང་ངོ་༔ དེ་བཞིན་དུ༔ མེ་དང་༔ གད་གཡང་དང་༔ གཅན་གཟན་ལ་སོགས་པ་ཐམས་ཅད་ལ༔ དེའི་ཐོག་རྫིས་བྱས་པས༔ ཡ་ང་བ་ཐམས་ཅད་ཏིང་ངེ་འཛིན་དུ་འཆར་རོ༔ དེ་ཐམས་ཅད་ཀྱི་གནད་ཉིན་སྣང་སྒྱུ་ལུས་ལ་སྦྱང་ཞིང་༔ རྨི་ལམ་གྱི་འདུན་པ་དྲག་པོ་བྱ་གཉིད་ཁར་མགྲིན་པར་བླ་མའམ་ཡི་དམ༔ ཡིག་འབྲུ༔ ཐིག་ལེ་གང་ལ་ངོས་ཟིན་པ་དེ་ལ་དམིགས་པ་གཏད་པ་གལ་ཆེ་ཞིང་༔ བག་ཆགས་ཀྱི་བར་མ་ཆོད་པ་གཅེས་སོ༔ ཐུན་བདུན་པའོ༔
རྗེས་སུ་རྨི་ལམ་གྱི་གེགས་བསལ་བ་ལ་བཞི་སྟེ༔ སད་འབྱམས༔ བརྗེད་འབྱམས༔ འཁྲུལ་འབྱམས༔ སྟོང་འབྱམས་དང་བཞིའོ༔ དང་པོ་སད་འབྱམས་ནི༔
ལས་དང་པོ་བས༔ རྨི་ལམ་ཡིན་སྙམ་ནས༔ ངོས་ཟིན་མ་ཐག༔ གཉིད་སད་པ་ལ་འབྱམས་པའོ༔ དེ་བསལ་བ་ནི༔ དམིགས་པ་སྙིང་ཁ་མན་ཆད་ལ་བཟུང་ཞིང་༔ རྐང་མཐིལ་གཉིས་སུ་མུན་པའི་ཡི་གེ་ཞེས་བྱ་བ༔ ཐིག་ལེ་ནག་པོ་སྲན་མའི་རྡོག་མ་ཙམ་ལ་སེམས་གཏད་དེ་གཉིད་པས་སེལ་ལོ༔
གཉིས་པ་བརྗེད་འབྱམས་ནི༔
རྨི་ལམ་ཟིན་པ་དང་༔ ཡང་དེ་ཀ་ལ་འཁྲུལ་ཞིང་༔ རྨི་ལམ་རང་ཁ་མར་འགྲོ་བའོ༔ དེ་བསལ་བ་ནི༔ ཉིན་པར་སྒྱུ་ལུས་སྦྱང་ཞིང་རྨི་ལམ་གྱི་འདུན་པ་ལ་གོམས་པར་བྱ༔ གཉིད་དུ་འགྲོ་ཁར་ཡང་༔ རྨི་ལམ་རྨི་ལམ་དུ་ཤེས་ཤིང་མ་འཁྲུལ་བར་བྱ་སྙམ་པའི་འདུན་པས་གཉིད་ལོག་ཅིང་༔ རྨི་ལམ་ཟིན་དུས་ཀྱང་མ་འཁྲུལ་བར་བྱ་སྙམ་པའི་དྲན་པ་བརྟན་པོ་བྱས་པས་སེལ་ལོ༔
གསུམ་པ་འཁྲུལ་འབྱམས་ནི༔
བག་ཆགས་ངན་པའི་འཁྲུལ་སྣང་ཁོ་ན་རྨི་ཞིང་འབྱམས་ནས་ཡེ་མ་ཟིན་ན༔ ཉིན་པར་རྨི་ལམ་གྱི་འདུན་པ་དྲག་པོ་དང་༔ སྒྱུ་ལུས་ནན་ཆེར་སྦྱང་༔ སྒྲིབ་སྦྱང༔ བསྐང་བཤགས༔ ཚོགས་བསགས་ལ་འབད༔ རླུང་སྲོག་རྩོལ་དྲག་ཏུ་བསྒོམས་ཤིང་གཉུག་བསྲིངས་བས་སེལ་ལོ༔
བཞི་པ་སྟོང་འབྱམས་ནི༔
འདུན་པ་དྲག་པོས་གཉིད་ཡར་ཏེ་ཤེས་པ་གཏིང་ནས་གཉིད་མི་ཕེབས་པར་འབྱམས་ན༔ དེ་བསལ་བ་ནི༔ སྙིང་གི་དཀྱིལ་དུ་ཐིག་ལེ་ནག་པོ་ཞིག་བསམ་སྟེ༔ འདུན་པ་མི་དྲག་ཙམ་ཡུད་དེ་བ་ལ་གཉིད་ལ༔ མི་བསྒོམ་པར་ཀློད་པས༔ གཉིད་ཕེབས་པ་དང་༔ ཟིན་པར་འགྱུར་རོ༔ གཞན་ཡང་དྲེད་འབྱམས་ཀྱི་གེགས་ཞེས་བྱ་བ་ནི༔ དང་པོ་སྐྱོ་ཤས་ངེས་འབྱུང་གིས་རི་ཁྲོད་ལ་སོགས་ལ་སྒྲུབ་པ་ཅུང་ཟད་རེ་ཡང་བྱས༔ རྨི་ལམ་ཡང་ཟིན་ནས་ཡོད་པ་ལ༔ རྗེས་སུ་འདོད་ཡོན་གྱི་འཁྲི་བ་མ་ཆོད་ནས་འདུ་འཛི་ལ་གཡེངས་བས༔ ཇེ་ཞན་ལ་ཐ་མལ་དུ་ཁྲེས་ཀྱིས་སོང་ནས༔ དྲེད་པོ་ཆོས་རྒྱུས་མཁན༔ གཞན་གྱིས་ཆོས་དང་ཉམས་ལེན་གང་བྱེད་པ་ཐམས་ཅད་ལ་དག་སྣང་མི་སྐྱེ་བར༔ རང་ཉམས་ལ་མཇལ་ཞིང་དེ་ཙམ་གཅིག་དང་རང་གིས་ཀྱང་བྱས་ཏེ་ད་ལྟ་འདི་འདྲ་རེད༔ གཞན་ཡང་དེ་དང་འདྲ་སྙམ་ནས་དྲེད་པོར་འབྱམས་པའོ༔ དེ་སེལ་བ་ནི༔ དལ་འབྱོར་རྙེད་དཀའ་བ༔ འཆི་བ་མི་རྟག་པ་བསྒོམ་པ༔ འཁོར་བའི་ཉེས་དམིགས་བསྒོམ་པ་གཙོ་ཆེར་བྱས་ལ་ཚེ་འདི་བློས་བཏང་ཞིང་༔ རི་ཁྲོད་ལ་སོགས་དབེན་པར་རྩེ་གཅིག་ཏུ་སྒྲུབ་པ་ལ་འབད་པས༔ སྔར་གྱི་ཉམས་རྟོགས་སོར་ཆུད་ནས་རྨི་ལམ་ཡང་ཟིན་པར་འགྱུར་རོ༔ གཞན་ཡང་བླ་མ་ལ་མོས་གུས་མེད་ན་རྨི་ལམ་མི་ཟིན༔ དམ་ཚིག་ཉམས་ན་མི་ཟིན༔ གོམས་པ་ཆུང་ན་མི་ཟིན༔ གདམས་པའི་གནད་མེད་ན་མི་ཟིན་པས༔ དེའི་བཅོས་ཐབས་ཤེས་པར་བྱའོ༔
དེ་ཡང་རྨི་ལམ་བར་དོ་འདི་བྱང་ན༔ ཆོས་ཉིད་དང་སྲིད་པ་བར་དོ་ཡང་༔ རྨི་ལམ་དང་འདྲ་བས་བར་དོ་ཟིན་པར་གསུངས་སོ༔ དེ་ཡང་རྨི་ལམ་ལན་བདུན་ཟིན་ན་བར་དོ་ངོས་ཟིན་པར་གསུངས་སོ༔ རྨི་ལམ་བར་དོ་ཁྲིད་ཡིག་འཁྲུལ་བ་རང་གྲོལ་ཞེས་བྱ་བ༔ ས་མ་ཡ༔ དེ་ནས་རྨི་ལམ་བརྟན་པར་གྱུར་པ་དང་༔ རྨི་ལམ་འོད་གསལ་དུ་བསྒྱུར་བའི་ཁྲིད་གཏི་མུག་རང་གྲོལ་ལ་བསླབ་པ་ནི༔ ཟླ་བ་གཅིག་གི་བར་དུ་མཚམས་དམ་དུ་བཅད་ཅིང་གྲིབ་མ་ལ་འདུག༔ ཟས་བཟང་ཞིང་བཅུད་ཆེ་བ་ཟ༔ བསྐུ་མཉེ་ལ་སོགས་པ་བྱའོ༔ དེ་ནས་ཚེས་གཅིག་ནས་གསུམ་གྱི་བར་དུ་གཉིད་བཅག་ལ༔ དེ་ནས་བཅོ་ལྔའི་བར་དུ༔ མཚན་ཐུབ་པའི་མར་མེ་ཚིལ་ཆེན་བཞུས་པ་བལྟམས༔ བླ་མ་ཡི་དམ་མཁའ་འགྲོ་ལ་ཚོགས་འཁོར་འབུལ༔ མི་ཤས་བརྒྱན་པའི་གཏོར་མ་བཤམས༔ གྲོགས་ཉམས་མྱོང་ཡོད་པ་གཅིག་ཀྱང་རྩར་བཞག་གོ༔
དེ་ནས་དངོས་གཞི་ལ༔ ཐོག་མར་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ༔ དེའི་ཆེད་དུ་འོད་གསལ་གཏི་མུག་རང་གྲོལ་བསྒོམ་པར་བྱ་སྙམ་དུ་སེམས་བསྐྱེད༔ ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་གཏི་མུག་འོད་གསལ་དུ་འཆར་བར་བྱིན་གྱིས་བརླབ་ཏུ་གསོལ༔ འོད་གསལ་ཟིན་པར་བྱིན་གྱིས་བརླབ་ཏུ་གསོལ༔ ཞེས་གསོལ་བ་བཏབ་པས༔ མགོ་བྱང་དུ་བསྟན་ལ་སེང་གེའི་ཉལ་སྟབས་ཀྱིས་ཉལ་ལ༔ རླུང་ཅུང་ཟད་བཟུང་ལ་མགྲིན་པར་དགུག༔ མིག་གྱེན་ལ་ཧྲིག་གེ་བལྟ༔ སྙིང་གར་ཐིག་ལེ་དཀར་པོ་འོད་ཀྱི་རྣམ་པ་ཅན་གཅིག་ཡེ་རེ་གསལ་བ་ལ་དམིགས་པ་གཏད་དེ༔ རིག་པ་གསལ་ཡེ་རེ་བ༔ འོད་གསལ་གྱི་ངང་ལ་གཉིད་དུ་སོང་བ་དང་༔ རྨི་ལམ་དུ་སེམས་འོད་གསལ་ནམ་མཁའ་དྭངས་པའི་དཀྱིལ་ལྟ་བུ༔ གསལ་སྟོང་བློ་བྲལ་དུ་འཆར་རོ༔ དེ་ཡང་དབང་པོ་རབ་ནི༔ ད་ལྟའི་རིག་པ་རྗེན་པར་ངོ་འཕྲོད་པའི་གང་ཟག་དེ༔ ད་ལྟའི་རྟོག་པ་གཉིད་འཐུམ་པོ་ལ་འགྲོ་བ་འོད་གསལ་ཞེས་བྱ་སྟེ༔ དེ་ནི་འཆི་ཁའི་དུས་སུ༔ བར་དོ་གཞིའི་འོད་གསལ་འཇག་མའི་སྲིན་བུ་ཡན་ཆད་ལ་འཆར་བས༔ དེའི་དུས་སུ་མ་པང་དུ་བུ་རྒྱུག་པ་ལྟར་ངོ་འཕྲོད་པར་འགྱུར་ཏེ༔ སྐད་ཅིག་གི་ཆོས་སྐུའི་དགོངས་པ་མངོན་དུ་གྱུར་པ་ལ་ཐེ་ཚོམ་མེད་པས༔ བར་དོ་དྲུག་གི་ནང་ན་འདི་ཁོ་ན་གཅེས་སོ༔
འདི་ངོ་འཕྲོད་པར་བྱེད་པ་ལ་སྐྱེ་གནས་བར་དོར་རིག་པ་ངོ་འཕྲོད་པ་ཤིན་ཏུ་གལ་ཆེ་ཞིང་༔ དེའི་རྟོགས་པ་དེ་རྨི་ལམ་བར་དོར་འོད་གསལ་འཛིན་པ་འདི་གཅེས་པའོ༔ དེ་ཡང་རིག་པ་རྗེན་པར་ངོ་འཕྲོད་པའི་གང་ཟག་གིས་ཆོས་ཉིད་ཀྱི་ངང་དུ་འོད་གསལ་འཛིན་པ་ནི༔ ལུས་གནད་གོང་ལྟར་བཅས་པའི་ངང་ནས༔ རིག་པ་གཅུན་ཏེ༔ གསལ་སྟོང་དུ་ཡེ་རེ་བ་ལ་རིག་པ་སྙིང་ཁར་གཏད་ལ་མ་ཡེངས་པར་གཉིད་ལོག་གོ༔ གཉིད་ཟ་ཟིའི་དུས་སུ༔ གསལ་སྟོང་དབྱེར་མེད་ཀྱི་ངང་མ་ཤོར་བར་བྱ༔ དེ་ནས་གཉིད་དུ་ཧྲུལ་སོང་བ་དང་༔ གཉིད་འཐུག་པོའི་ངོ་བོ་གསལ་སྟོང་དབྱེར་མེད་དུ་ཡེ་རེ་བ་དེ་ངོས་ཟིན་ན༔ འོད་གསལ་ངོས་ཟིན་པའོ༔
དེས་རྨི་ལམ་དང་བག་ཆགས་མི་འོང་བར་གཉིད་ལོག་པ་ཐམས་ཅད་བསྒོམ་པའི་ཉམས་དང་མ་བྲལ་བར་གནས་པ་ནི༔ གཉིད་འོད་གསལ་གྱི་ངང་ལ་གནས་པའོ༔ ཐུན་གཅིག་གོ༔ དེའང་ཁམས་ཀྱི་འོད་གསལ་དང་བསྲེ་བ་ནི༔ དང་པོར་དཔྲལ་བ་ཚ་ཐིབས་ཀྱིས་གཉིད་ལོག་ཙ་ན༔ ས་ཆུ་ལ་ཐིམ་པ་ཡིན༔ དེའི་དུས་སུ་གསལ་སྟོང་ཡེ་རེ་བའི་ཉམས་ལ་བསླབ་ཅིང་༔ འདུན་པ་སྙིང་ཁར་གཏད་དོ༔ དེ་ནས་ཤེས་པ་བྱིང་སོང་ཙ་ན༔ ཆུ་མེ་ལ་ཐིམ་པ་ཡིན༔ དེ་ཙ་ན་ཡང་གསལ་སྟོང་ཡེ་རེ་བའི་ངང་མ་ཤོར་བར་བྱའོ༔ ཤེས་པ་ཟ་ཟི་བྱུང་ཙ་ན༔ མེ་རླུང་ལ་ཐིམ་པ་ཡིན༔ དེ་ཙ་ན་ཡང་གསལ་སྟོང་ཡེ་རེ་བའི་ཉམས་ལ་བསླབ༔ གཉིད་དུ་ཁྲིལ་གྱིས་སོང་བ་དེ༔ རླུང་རྣམ་པར་ཤེས་པ་ལ་ཐིམ་པ་ཡིན༔ དེ་དུས་ཀྱང་གོང་གི་གསལ་སྟོང་གི་ཉམས་དེའི་ངང་མ་ཤོར་བར་གསལ་ཡེ་རེ་བ་སྙིང་ཁར་གཏད༔ དེ་ནས་རྨི་ལམ་མེད་པ་ལྷན་ནེ་བ་དེ༔ རྣམ་པར་ཤེས་པ་འོད་གསལ་ལ་ཐིམ་པ་ཡིན༔ དེ་ཙ་ན་གཉིད་སྐྱེ་མེད་དྲན་མེད་གསལ་སྟོང་དུ་ལྷན་ནེ་གནས་པར་འགྱུར་ཏེ༔ དེའི་དུས་ཀྱི་གསལ་སྟོང་བློ་བྲལ་དེ་ངོས་ཟིན་ན་འོད་གསལ་ངོས་ཟིན་པ་ཞེས་བྱ་སྟེ༔ དེ་དང་འཆི་བའི་དུས་ཀྱི་རྣམ་པར་ཤེས་པ་འོད་གསལ་ལ་ཐིམ་པའི་ཉམས་འདྲ་བས༔ བར་དོ་འབྱོངས་པ་ཡིན་ཏེ༔ ད་ལྟར་རྨི་ལམ་དུ་ངོས་ཟིན་པ་དང༔ བར་དོའི་རྩལ་སྦྱང་དངོས་གཞིའོ༔ ཐུན་གཉིས་པའོ༔ དེ་ལ་ཡང་ནས་ཡང་དུ་སྦྱངས་ཤིང་༔ གྲོགས་པོས་གཉིད་དུ་སོང་ནས་དར་གཅིག་ཙམ་ན་དལ་བུས་བསླངས་ལ་འོད་གསལ་ཟིན་ནམ་དྲི༔ མ་ཟིན་ན་ལན་མང་དུ་བསྐྱར་བས་ཟིན་པར་འགྱུར་རོ༔ འདི་ནི་རྟོགས་པའི་འོད་གསལ་ཞེས་བྱ་སྟེ༔ འོད་གསལ་ཀུན་གྱི་ནང་ནས་མཆོག་ཏུ་གྱུར་པའོ༔ འདི་ལ་ཅིས་ཀྱང་མ་ཟིན་ན༔
ཉམས་ཀྱི་འོད་གསལ་ལ་བསླབ་པ་ནི༔ ལུས་གནད་གོང་ལྟར་ལས༔ རང་གི་སྙིང་གི་དབུས་སུ༔ པདྨ་འདབ་བཞིའི་ལྟེ་བ་ལ༔ རང་གི་རྩ་བའི་བླ་མ་དང་༔ ཨུ་རྒྱན་པདྨ་གཉིས་སུ་མེད་པའི་ངོ་བོ་གསལ་ཡེ་རེ་བ་ལ་དམིགས་པའི་འབེན་བྱས་ཏེ༔ རིག་པ་གསལ་ཡེ་རེ་བ་ལ་གོང་ལྟར་གཉིས་ལོག་པ་ནས༔ རྣམ་པར་ཤེས་པ་འོད་གསལ་ལ་ཐིམ་པའི་བར་དུ་ངང་མ་ཤོར་བར་བྱས་པས༔ དང་པོ་གཉིད་འཐུམ་པའི་དུས་སུ༔ དྲན་མེད་གསལ་སྟོང་དུ་ཡེ་རེ་གནས་ཤིང་༔ རྗེས་སུ་རྨི་ལམ་གྱི་དོད་ལ༔ སྙིང་ཁའི་ཨུ་རྒྱན་གྱི་སྐུ་དེ་གསལ་ལམ་གྱིས་འཆར༔ དེ་ནས་ལུས་རངས་པ༔ དེ་ནས་ཉལ་མལ༔ སྤྱིལ་པོ༔ ཡུལ་ཁམས་ཉིན་པར་དང་འདྲ་བའི་གསལ་སྣང་འཆར༔ ཤིན་ཏུ་འབྱོངས་པས༔ རི་རབ་གླིང་བཞི་དང་བཅས་པ་གསལ་ལམ་གྱིས་འཆར་རོ༔ དེ་ལྟར་འཆར་བ་ཉམས་ཀྱི་འོད་གསལ་ཞེས་བྱ་བ་ཡིན་ཏེ༔
དེ་ལ་རྟོགས་པའི་འོད་གསལ་གྱིས་རྒྱས་གདབ་པས་གཞིའི་འོད་གསལ་ངོ་འཕྲོད་དེ༔ བར་དོ་དང་པོར་སངས་རྒྱས་པ་ལ་ཐེ་ཚོམ་མེད་དོ༔ ཐུན་གསུམ་པའོ༔ དེ་ལ་ཡང་ངོས་མ་ཟིན་ན༔ རང་གི་ལུས་ཡི་དམ་དུ་གསལ་བའི་ཁོང་པའི་ནང་ཕྲུ་མ་ཕུས་བཏབ་པ་བཞིན༔ དྭངས་སིང་ངེ་བའི་དབུས་སུ༔ རྩའི་དྭངས་མ་དབུ་མ་འོད་ཀྱི་རྣམ་པ༔ སྣང་ལ་རང་བཞིན་མེད་པ༔ ཚངས་བུག་ནས་ལྟེ་འོག་གི་བར་དུ་དྲང་ཐལ་ལེ་བའི་སྙིང་ཁའི་ཐད་ཀྱི་དབུ་མའི་ནང་དུ༔ ཐིག་ལེའི་དྭངས་མ་དཀར་ལ་དམར་བའི་མདངས་ཅན༔ གསལ་བའི་འོད་དང་ལྡན་པ༔ རླུང་གི་དྭངས་མ་ལས་བྱུང་བས༔ འཕུར་ལྷབ་ལྷབ་འོད་ཀྱི་རྣམ་པ་གསལ་བ༔ དེའི་འོད་ཀྱིས་ཁོང་པའི་ནང་ཐམས་ཅད༔ འོད་ཀྱི་རང་བཞིན་གསལ་ལྷང་ངེ་བ་ལ་དམིགས་ནས༔ རིག་པ་གསལ་སྟོང་ཡེ་རེ་གཉིད་ལོག་པ་ནས་འཐུག་པོའི་བར་དུ༔ དེའི་ངང་མ་ཤོར་བར་བཟུང་བས་འོད་གསལ་ཟིན་པར་འགྱུར་རོ༔ ལན་གཅིག་མ་ཟིན་ནའང་༔ གྲོགས་ཀྱིས་ཡང་ཡང་དམིགས་པ་གསལ་གདབ་ཅིང༔ དམིགས་པ་རྣམས་རེས་མོས་སུ་བསྒོམས་པས་གང་རུང་གཅིག་ལ་ཟིན་པར་འགྱུར་རོ༔ འོད་གསལ་གྱི་ངོ་བོ་ནི་རྟོགས་པ་རྒྱུན་ཆད་དེ༔ གཉིད་དུ་སོང་བ་ནའང་༔ རྨི་ལམ་གྱི་དངོས་པོ་གསལ་སྟོང་ནམ་མཁའ་དྭངས་པའི་དཀྱིལ་ལྟ་བུ་ཡུལ་མེད་རྗེན་པར་གནས་པ་ཡིན་ཏེ༔ གཉིད་སད་རྒྱུ་ཡོད་པ་ཙམ་ལས༔ ཏིང་ངེ་འཛིན་ཁོར་ཡུག་ཏུ་སོང་བའོ༔ ཉམས་ཀྱི་འོད་གསལ་ནི༔ གཉིད་དུ་སོང་ཡང་༔ མཐོང་སྣང་ཉིན་པར་མངོན་སུམ་ལྟར་རང་གནས༔ ལུང་པ༔ ཡུལ་ཁམས་ལ་སོགས་པ་གསལ་བར་མཐོང་ཞིང་༔ གཉིད་དུ་མ་སོང་ངམ་སྙམ་ན་སད་རྒྱུ་ཡོད་པའོ༔ གཉིད་དུ་སོང་སྙམ་ན་ནི༔ ཁྱིམ་གྱི་ནང་གི་དངོས་པོ་གསལ་བར་མཐོང་བའོ༔ དེ་ལ་རྟོགས་པའི་འོད་གསལ་གྱིས་རྒྱས་ཐེབ་ན་མཆོག་ཏུ་གྱུར་ཏེ་བར་དོར་གྲོལ་བར་ངེས་སོ༔ བར་དོ་དྲུག་གི་གལ་ཆེ་བའི་ཁྲིད༔ འོད་གསལ་གཏི་མུག་རང་གྲོལ་ཞེས་བྱ་བ༔ ས་མ་ཡ༔
༄༅༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་གསུམ་པ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་ཞེས་བྱ་བ་བཞུགས་སོ༔
སྤྱི་དོན་གསུམ་པ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་ཞེས་བྱ་བ་སྟོན་ཏེ༔ མི་གསལ་བ་གསལ་གདབ་པ་སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག༔ དེའང་གོང་དུ་རིག་པ་ངོ་སྤྲོད་ཅིང་འདི་ཁོ་ནའོ་ཞེས་བསྟན་པས་དེ་ལ་སེམས་གསལ་རིག་པ་ཙིར་ཟིན་དུ་སོང་བས༔ དེ་ཉིད་ཁོ་ན་འཛིན་པར་སོང་བས་གྲོལ་མི་བཏུབ་པའི་ཕྱིར༔
འདིར་ངོ་འཕྲོད་པ་དེ་འཛིན་མེད་བློ་འདས་སུ་སྐྱོང་ཞིང་༔ བོགས་འདོན་པའི་བསམ་གཏན་གྱི་ཁྲིད༔ རིག་པ་ལ་ཙིར་གྱིས་འཛིན་པ་གྲོལ་བར་བྱེད་པས༔ རིག་པ་རང་གྲོལ་གྱི་ཁྲིད་ཅེས་བྱའོ༔ དེའང་གོང་དུ་ངོ་སྤྲད་ཅིང་རང་ངོ་ཤེས་པ་ཙམ་གྱིས་མི་ཆོག་སྟེ༔ དཔེར་ན་རང་གི་རྟ་རྒོད་ལོ་མང་པོར་ཡན་པར་བཞག་པས༔ བདག་པོས་ངོ་མ་ཤེས་པ་སྟེ༔ རྫིའུས་ངོ་སྤྲད་ནས་ངོ་ཤེས་པ་ཙམ་གྱིས་མི་ཆོག་སྟེ༔ རྟ་རྒོད་དེ་ཐབས་ཀྱིས་བཟུང་ནས་བཏུལ་ཞིང་ཁོལ་དུ་བཏུབ་པ་གཅིག་དགོས་པ་ལྟར༔ སེམས་དམུ་རྒོད་འདི་ཡང་ངོ་འཕྲོད་པ་ཙམ་གྱིས་མི་ཆོག་སྟེ༔ ཀྱེ་མ་བདག་ལ་བསམ་གཏན་བར་དོ་འཆར་དུས་འདིར༔ རྣམ་གཡེང་འཁྲུལ་བའི་ཚོགས་རྣམས་སྤངས་བྱས་ནས༔ ཡེངས་མེད་འཛིན་མེད་མཐའ་བྲལ་ངང་ལ་འཇུག༔ ཅེས་པས༔ ལས་དང་པོ་བས་ཡེངས་མེད་ཀྱི་དྲན་པས་སྐྱོང་ཞིང་བསྒོམ་དགོས་ཏེ༔ རྟ་རྒོད་པོ་བཏུལ་བའི་དུས་སུ་ཡེངས་མེད་ཀྱི་བརྩོན་འགྲུས་ཀྱིས་འདུལ་དགོས་ཤིང༔ ཡེངས་ན་རྟ་ཤོར་རང་བརྡབ་ནས་ཕུང་བ་ལྟར༔ འདི་ཡང་ལས་དང་པོ་པས་ཡེངས་ན༔ རྟོག་པ་རང་ཁར་འཆོར་ནས༔ ངན་སོང་དུ་ལྟུང་ཞིང་ཕུང་བར་འགྱུར་བས༔ ཡེངས་པ་མེད་པའི་དྲན་པས་སྒོམ་འཚོལ་བར་བྱའོ༔ དེ་ནས་སྒོམ་པ་ཞེས་བྱ་བ་ནི༔ ཅི་ཡང་མི་སྒོམ་པའི་བླ་དྭགས་ཡིན་ལ༔ དོན་ལ་ནམ་མཁའ་གསུམ་སྤྲུག་གི་བསམ་གཏན་ལ་མཉམ་པར་བཞག་པ་ནི༔ བལྟས་པས་གྲོལ་བ་ཚིག་གསུམ་པའི་རྒྱུད་ལས༔ ཀྱཻ་གསང་བའི་བདག་པོ༔ ཆོས་ཀྱི་སྐུ་ཉམས་སུ་བླང་ན༔ ནམ་མཁའ་གསུམ་སྤྲུག་གི་གདམས་ངག་གོ༔ ཕྱིའི་ནམ་མཁའ་བར་སྣང་སྟོང་པ་འདི་ཡིན་ནོ༔ ནང་གི་ནམ་མཁའ་མིག་དང་སྙིང་གཉིས་འབྲེལ་བའི་རྩ་སྦུག་སྟོང་པ་དེ་ཡིན་ནོ༔ གསང་བའི་ནམ་མཁའ་རང་གི་སྙིང་རིན་པོ་ཆེའི་གཞལ་ཡས་ཁང་ངོ་༔ རང་གི་རིག་པ་མིག་ལ་གཏད༔ མིག་བར་སྣང་ལ་གཏད༔ མིག་བར་སྣང་ལ་གཏད་ནས་བཞག་པས༔ ཡེ་ཤེས་ལྷུག་པར་སྐྱེའོ༔ རང་གི་མིག་ལ་ཤེས་པ་གཏད་པའི་དུས་སུ༔ རྣམ་རྟོག་གང་གིས་ཀྱང་མ་བསྒྲིབས་པར༔ རྟོག་མེད་ཀྱི་རིག་པ་རྐྱང་པ་འཆར་རོ༔ ཞེས་གསུངས་པས༔
བསྒོམ་གྱི་དངོས་གཞི་ནི༔ ལུས་རྣམ་སྣང་གི་ཆོས་བདུན་གྱི་ངང་ནས༔ ནམ་མཁའ་སུམ་སྤྲུག་གི་བསྒོམ་པ་ཞེས་བྱ་བ༔ ནང་སེམས་ཉིད་སྟོང་པ་འདི༔ བར་འགྱུ་བའི་ལམ་རྩ་སྦུབ་སྟོང་པ་ལ་གཏད་དེ༔ སྒོ་རྒྱང་ཞགས་ཆུའི་སྒྲོན་མ་ཞེས་བྱ་བ༔ རིག་པ་མིག་ལ་གཏད༔ མིག་ཕྱིའི་ནམ་མཁའ་སྟོང་པ་འདི་ལ་ཅེ་རེ་བལྟས་ལ༔ རིག་པ་ཡང་མདུན་གྱི་ནམ་མཁའ་ལ་དམིགས་པ་དང་བསྒོམ་རྒྱུ་ཅི་ཡང་མེད་པར༔ མ་ཡེངས་ཙམ་དུ་ཧྲིག་གེ༔ གསལ་ལེ༔ ཡེ་རེ༔ ཕྱམ་མེ་བཞག༔ དང་པོར་ཐུན་ཆུང་བ་ལ་བསླབ༔ གོམས་ནས་ཇེ་རིང་ཇེ་རིང་དུ་བསླབ་ཅིང་༔ འཕྲོ་འཇོག་པའི་ཚེ་ཧར་ལང་དུ་མི་བྱ་བར༔ བསྒོམ་ཉམས་དེ་མ་ཤོར་བར་དལ་བུས་ལངས་ལ་རིག་པའི་ངང་མ་ཤོར་བར་མ་ཡེངས་འཛིན་མེད་ཀྱི་ངང་ལ་འགྲོ༔ བཟའ་བཏུང་སྨྲ་བརྗོད༔ བྱ་བ་གང་བྱེད་ཀྱང༔ ཡེངས་མེད་ཀྱི་དྲན་པ་སོ་མ་ཤོར་བར་བསྐྱང་ངོ་༔ མཉམ་བཞག་ལ་བྱུང་ནས་རྗེས་ཐོབ་ལ་མ་བྱུང་ན་ཆོས་སྤྱོད་དང་འགྲོ་འཆགས་ཉལ་འདུག་སྤྱོད་ལམ་གང་བྱེད་པ་དེ་དང་བསྲེས་པས༔ ཅི་བྱེད་བསྒོམ་དུ་འཆར་རོ༔
ལུང་ལས༔ སྒོམ་པའི་ཚེ་ན་ཅི་ཡང་མི་བསྒོམ་སྟེ༔ ཆོས་ཀྱི་དབྱིངས་ལ་བསྒོམ་རྒྱུ་ཅི་ཡང་མེད༔ ཅེས་པ་དང་༔ ཀུན་བྱེད་ལས༔ ཀྱེ་ཀྱེ་སྟོན་པ་ཀུན་བྱེད་ང་ཡི་ལུང་བསྟན་པ༔ མ་ལུས་སྐྱེ་མེད་རྣམ་དག་ཏིང་འཛིན་ཏེ༔ བསྒོམ་དང་མི་བསྒོམ་རྐྱེན་ལ་རག་མ་ལུས༔ བསྒོམ་བྱ་ཅི་ལྟར་སྣང་བའི་ཆོས་རྣམས་ཀུན༔ གང་དུ་ཅི་ལྟར་བཞག་པའི་ཚུལ་མེད་པར༔ མ་བཙལ་རང་སར་བཞག་པ་སྒོམ་པ་ཡིན༔ ཅེས་པ་དང་༔ ཀྱཻ་སེམས་དཔའ་རྡོ་རྗེ་དོན་ལ་གོམས་པར་གྱིས༔ དགོངས་དོན་གསང་བའི་རིག་པ་མ་ཤར་ན༔ ཚིག་དང་སྒྲ་ལ་འཛིན་ཅིང་གོམས་པ་དག༔ ཀུན་བྱེད་ང་ཡི་ལུང་དང་འཕྲད་མི་འགྱུར༔ ཞེས་པ་དང་༔ གང་ལ་སེམས་པར་མ་བྱེད་སྒོམ་མ་བྱེད༔ སྒོ་གསུམ་བཅོས་པར་མི་བྱེད་ལྷུག་པར་བཞག༔ གཟའ་དང་རྒྱུ་སྐར་ཚེས་གྲངས་དུས་ཚོད་མེད༔ ཡིད་ལ་མི་བྱེད་སྔགས་དང་ཕྱག་རྒྱ་བྲལ༔ ཅེས་གསུངས་སོ༔ དེ་ལྟར་མཉམ་པར་བཞག་པའི་བསྒོམ་པ་དེ༔ རྗེས་ཤེས་དུས་སུ་ཁྲིད་པ་གལ་ཆེ་སྟེ༔ མཉམ་བཞག་གི་ཉམས་དེ་རྗེས་ཤེས་ལ་ངང་མ་ཤོར་བར་སྐྱོང་ཞིང་༔ ཁྱད་པར་དུ་རྣམ་རྟོག་ཅི་སྐྱེས་ཤར་གྲོལ་དུ་ཁྲོལ་ཁྲོལ་རང་གྲོལ་དུ་ཤིག་ཤིག༔ འཛིན་མེད་དུ་ཕྱལ་ཕྱལ་བཏང་༔ རྣམ་རྟོག་གི་རང་གཤིས་ཀྱང་ཡེ་ནས་རང་གྲོལ་དུ་གནས་པ་ཡིན་ཏེ༔ རྟོག་པ་སྔ་མ་ཞེ་སྡང་དུ་སྐྱེས་པའི་ཚེ༔ ཕྱི་མར་སྙིང་རྗེ་སྐྱེས་ན༔ སྔ་མའི་ཞེ་སྡང་དེ་གང་དུའང་མ་སོང་༔ སུས་ཀྱང་བཀྲོལ་བ་མེད་པར་རང་གྲོལ་དུ་གྲོལ་ཏེ༔ ཞེ་སྡང་ཐེར་ཟུག་ཏུ་གནས་མ་མྱོང་༔ ཞེ་སྡང་སྐྱེས་པའང་རང་བྱུང་ཡེ་ཤེས་ཀྱི་རྩལ་ལས་ཤར་བ་ལས༔ འདི་ནས་སྐྱེས་བྱ་བ་མེད་པས༔ ཞེ་སྡང་གི་རང་བཞིན་སྐྱེ་མེད་ཡིན༔ བར་དུ་ཞེ་སྡང་འདི་ན་གནས་མེད་དེ༔ ཡོད་ན་བསྐལ་པ་ཐོག་མེད་ནས༔ ད་ཕན་ཆད་དུ་སྐྱེས་པའི་ཞེ་སྡང་ཐམས་ཅད་ཕྱོགས་གཅིག་ཏུ་གནས་ཤིང་བསག་ཏུ་ཡོད་ན༔ སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་ཡང་ཤོང་མི་སྲིད་དོ༔ ཞེ་སྡང་སྐྱེ་མེད་གནས་མེད་ཡིན་པས༔ དེ་ལྟར་སྐྱེས་ཀྱང་བདེན་པར་གྲུབ་མ་མྱོང་༔ དེས་ན་ཁར་སོང་ཕན་ཆད་སྐྱེས་པའི་ཞེ་སྡང་དེ་དེ་རིང་གར་སོང་༔ སང་ཉིན་སྐྱེ་རྒྱུའི་ཞེ་སྡང་དེ་དེ་རིང་གང་ནས་འོང་ཞིང་ཡོད༔ དེ་རིང་སྐྱེས་པའི་ཞེ་སྡང་དེ་ད་ལྟར་གར་གནས༔ བྱམས་པ་སྐྱེ་བའི་དུས་སུ་ཞེ་སྡང་གར་སོང་༔ དེ་ཐམས་ཅད་རང་བྱུང་ཡེ་ཤེས་ཀྱི་རྩལ་ལས་ཤར་བས་སྤང་དུ་མེད༔ སྤང་ཡང་མི་སྤང་ངོ་༔ ཁོ་རང་གི་གཤིས་རང་གྲོལ་དུ་གནས་པས༔ གཉེན་པོ་གཞན་གྱིས་བཤིག་པའང་བཀྲོལ་དུའང་མེད་དེ༔ ཞེ་སྡང་ནི་གཅེར་མཐོང་རང་གྲོལ་དུ་ཡེ་ནས་གནས་ཤིང༔
འབད་མེད་དུ་རང་སར་གྲོལ་ཞིང་འདུག་པས༔ ད་གཟོད་གྲོལ་གཞི་བསྐྱར་དུ་མེད་ཅིང༔ ཞེ་སྡང་རང་བྱུང་ཡེ་ཤེས་སུ་ངོ་འཕྲོད་པས༔ ཞེ་སྡང་རང་བསྒོམ་གྱི་དངོས་གཞིར་ལམ་དུ་ཁྱེར་བས༔ ཅིར་སྣང་བསྒོམ་དུ་འཆར་ནས༔ བསྒོམ་ལོགས་སུ་བཙལ་མི་དགོས་པར༔ ཞི་གནས་སེམས་འཛིན་གྱི་འཇུར་བུ་རང་སར་གྲོལ་ལོ༔ དེ་ལྟར་ཞེ་སྡང་སྐྱེ་མེད་རང་གྲོལ་དུ་ཐག་ཆོད་པ་ལྟར༔ ཉོན་མོངས་པ་བརྒྱད་ཁྲི་བཞི་སྟོང་ལ་སོགས་པའི་རྣམ་པར་རྟོག་པའི་མཚན་མ་ཅི་སྐྱེས་པ་ཐམས་ཅད་སྐྱེ་མེད་རང་གྲོལ་དུ་ཤེས་པས༔ རྣམ་རྟོག་སྤང་ནས་མི་རྟོག་པ་བསྒོམ་དུ་མེད་དེ༔ འདམ་བུ་གཅིག་ཁོང་སྟོང་ན་འདམ་བུ་ཐམས་ཅད་ཁོང་སྟོང་༔ ཚལ་བུ་གཅིག་ཁོང་རུབ་ན་ཚལ་བུ་ཐམས་ཅད་ཁོང་རུབ༔ ཆུ་ཐིག་གཅིག་རླན་པར་ཤེས་ན་ཆུ་ཐམས་ཅད་རླན་པར་ཤེས་པ་བཞིན༔ རྣམ་རྟོག་སྐད་ཅིག་མ་སྐྱེ་མེད་རང་གྲོལ་དུ་ཤེས་པས༔ རྟོག་པ་ཅི་སྙེད་པ་སྐྱེ་མེད་རང་གྲོལ་དུ་ཤེས་ཏེ༔ ཤེས་པ་སྐད་ཅིག་མའི་རྣམ་རྟོག་སྐྱེ་མེད་རང་གྲོལ་དུ་ཐག་ཆོད་པ་ལ་ཐག་གཅིག་ཐོག་ཏུ་བཅད་པ་ཞེས་བྱའོ༔ ཤེས་པ་སྐད་ཅིག་མ་དེ་སྤངས་ནས༔ དེ་མ་ཡིན་པ་གཞན་གཅིག་བཙལ་ནས་ངོ་སྤྲད་རྒྱུ་མེད་པས༔ ངོ་རང་ཐོག་ཏུ་སྤྲད་པ་ཞེས་བྱའོ༔ དེའི་གཤིས་རང་གྲོལ་དུ་སྟོན་པས༔ གདེང་གྲོལ་ཐོག་ཏུ་བཅའ་བ་ཞེས་བྱའོ༔ གདེང་གྲོལ་ཐོག་ཏུ་བཅའ་བ་ལ་གྲོལ་ལུགས་ཆེན་པོ་བཞི་སྟེ༔ རྟོག་པ་གང་སྐྱེས་ཀྱི་དེའི་གཤིས་ཡེ་གྲོལ༔ རང་གྲོལ༔ གཅེར་གྲོལ༔ ཡོངས་གྲོལ་དུ་གནས་ཏེ༔ འདོད་ཆགས་ཀྱི་རྟོག་པ་གཅིག་ལྷང་གིས་སྐྱེས་པའི་ཚེ༔ གཤིས་ཡེ་གྲོལ་དུ་གནས་པས༔ ད་གྲོལ་གཞི་ཞིག་བསྐྱར་དུ་མེད༔ ཁོང་རང་གིས་ཁོང་རང་སུས་ཀྱང་མ་བཀྲོལ་བར༔ རང་གིས་རང་གྲོལ་བས༔ དེ་ལ་གཉེན་པོ་གཞན་གྱིས་བཀྲོལ་དུ་མེད༔ རྟོག་པ་ཁོ་རང་གིས་ཁོ་རང་ལ་གཅེར་གྱིས་བལྟས་པས༔ རང་བཞིན་མེད་པས་མཐོང་རྒྱུ་མེད་དེ༔ གཅེར་གྲོལ་དུ་གྲོལ་བས་ཚུགས་མི་ཐུབ༔ རྟོག་པ་སྐྱེས་པ་རང་བྱུང་དུ་སྐྱེས་པའི་ཕྱིར༔
གྲོལ་བའང་ཡོངས་གྲོལ་དུ་གྲོལ་བས༔ ད་འབད་པ་བསྐྱེད་དེ་བཀྲོལ་མི་དགོས་པར༔ གཅིག་སྐྱེས་ཡེ་གྲོལ༔ གཉིས་སྐྱེས་རང་གྲོལ༔ གཅེར་གྲོལ༔ ཡོངས་གྲོལ་དུ་འདུག་པས༔ དེ་སྔ་ཕན་ཆད་གྲོལ་ཚུལ་གྱི་གནད་འདི་མི་ཐིག་པས༔ རྟོག་པ་རང་ཁ་མའི་འཛིན་པས༔ འཁོར་བར་འཁྱམས་ཤིང་གྲོལ་བའི་དུས་མ་བྱུང་བས༔ ད་ནི་གྲོལ་ལུགས་བཞིའི་མཚང་རིག༔ བླ་མས་ངོ་སྤྲོད༔ གྲོལ་བར་ངེས་ཤེས་སྐྱེས་པས༔ ད་ནི་སེམས་འཛིན་བརྟོད་ཕུར་གྱི་བསྒོམ་གྱིས་ཅི་བྱེད༔ ཤར་ཚད་རང་གྲོལ་ལ་ཐོང་༔ མ་བསྒོམ་པར་རྒྱ་ཡན་ལ་ཐོང་༔ ཕྱལ་བར་ཞོག༔ དེ་ལྟར་གྲོལ་ལུགས་བཞི་པོ་བླ་མའི་གདམས་ངག་ཟབ་ནས་བྱུང་བ་མིན༔ ཁྱེད་རང་རྣམས་ཕོ་སྒོ་བཟང་བས་རྙེད་པ་མིན༔ ཁ་རྗེ་ཆེ་བས་གློ་བུར་དུ་རྙེད་པ་མིན༔ ཡེ་ནས་སེམས་ཅན་ཐམས་ཅད་ཀྱི་གཤིས་གྲོལ་ལུགས་ཆེན་པོ་བཞིར་གནས་ཀྱང་༔ དེ་ལྟར་གྲོལ་བར་མ་ཤེས་ཏེ་འཛིན་པས་བཅིངས་ནས་འཁོར་བར་འཁྱམས་པར་འདུག་གོ༔ འཁོར་བར་འཁྱམས་ཀྱང་གྲོལ་ལུགས་ཆེན་པོ་བཞི་ལས་ནམ་ཡང་འདའ་མ་མྱོང་༔ འདའ་མི་སྲིད༔ འདའ་བར་མི་འགྱུར་ཀྱང་༔ གཤིས་གྲོལ་རུང་ལ་འཛིན་པས་འཁྲུལ་རུང་གིས་སྡུག་བསྔལ་མྱོང་བར་འདུག་མོད༔ དཔེར་ན་དམྱལ་བ་མནར་མེད་པའི་སྡུག་བསྔལ་མྱོང་བདོ་བའི་ཚེ་ཡང་༔ གཤིས་གྲོལ་ལུགས་ཆེན་པོ་བཞི་ལ་གནས་རུང་༔ ངོ་མ་ཤེས་པས་སྡུག་བསྔལ་བ་ཡིན་ནོ༔ སྡུག་བསྔལ་གྱི་རྟོག་པ་དེའི་གཤིས་གྲོལ་བར་ཤེས་ན༔ སྡུག་བསྔལ་ཡོད་མ་མྱོང་སྟེ༔ མ་རིག་པ་གསུམ་གྱིས་བསྒྲིབས་ནས་གྲོལ་ཚུལ་མ་ཤེས་པ་ཡིན་ནོ༔ དེ་ལྟར་གྲོལ་ལུགས་ཆེན་པོ་བཞིའི་ལུང་ནི༔ སྒྲ་ཐལ་འགྱུར་ཆེན་པོ་རྩ་བའི་རྒྱུད་ལས༔ རང་རིག་རྟོག་པ་ཀུན་བྲལ་བས༔ གྲོལ་ལུགས་ཆེན་པོ་བཞི་དང་བཅས༔ ཡེ་ནས་མ་བཅོས་པའི་གནད་ཡིན། གྲོལ་བའི་བསྐྱར་གཞི་མེད༔ རང་གིས་གྲོལ་བས་རྟོག་དཔྱོད་མ་བྱས་པས་གནད་ཡིན། གཉེན་པོ་མེད༔ གཅེར་གྱི་གྲོལ་བས་ལར་རང་སར་བཞག་པས་གནད་ཡིན། མཐོང་སར་ཡལ༔ ཡོངས་སུ་གྲོལ་བས་ལར་ངོ་སྤྲད་པ་གནད་ཡིན། འབད་རྩོལ་མེད༔ ཅེས་སོ༔ མུ་ཏིག་ཕྲེང་བ་ལས༔ ཡེ་གྲོལ་ཡིན་པས་གཏན་ནས་འཕགས༔ རང་གྲོལ་ཡིན་པས་ཡུལ་རྐྱེན་ཟད༔ གཅེར་གྲོལ་ཡིན་པས་སྣང་བ་དག༔ མཐའ་གྲོལ་ཡིན་པས་མུ་བཞི་དག༔ གཅིག་གྲོལ་ཡིན་པས་དུ་མ་སྟོང་༔ ཞེས་པས༔ དེ་ལྟར་སྣང་གྲག་ཐམས་ཅད་གྲོལ་ལུགས་བཞིར་གནས་པའི་ཕྱིར༔ གང་གིས་ཀྱང་མ་བཅིངས༔ གང་གིས་ཀྱང་མ་བཀྲོལ་ཏེ༔ ཐམས་ཅད་རང་ས་ནས་རང་ཤར་རང་གྲོལ༔ ཇི་ལྟར་སྣང་ཡང་སྐྱེ་འགགས་གནས་གསུམ་གྱི་མཐའ་དང་བྲལ་བའི་ཆོས་ཉིད་ཀྱི་རང་སྣང་ཡིན་པས༔
དེ་བླ་མས་ངོ་སྤྲད་པ་ཙམ་གྱིས་ཆོས་ཉིད་རང་སྣང་དུ་ཤེས་ནས་སྣང་ཤེས་ཆོས་ཉིད་ཏུ་རྟོགས་པས་ཅིར་སྣང་རང་སར་གྲོལ་བའི་སྣང་བ་དགག་བསྒྲུབ་དང་བྲལ་བ་ནི༔ ཐལ་འགྱུར་ལས༔ དེ་ལྟར་ཐམས་ཅད་ཆོས་ཉིད་ཡིན་པས༔ བླང་བར་བྱ་བ་གང་མེད་ཅིང་༔ བཞག་པར་བྱ་བ་ཅུང་ཟད་མེད༔ གང་དུ་མེད་པའི་ཆོས་ཉིད་དེ༔ ཅིར་སྣང་རང་གི་ཆོས་ཉིད་ལས༔ བཅོས་པའི་ཆོས་ཉིད་ལོགས་ན་མེད༔ ཇི་ལྟར་བཅོས་ཀྱང་མི་རྟོག་སྐྱེ༔ དང་དུ་བླང་མེད་རང་སྣང་ངོ་༔ ཞེས་པ་དང་༔ ནོར་བུ་ཕྲ་བཀོད་ལས༔ རྟོག་བྱེད་ཀྱི་ཤེས་པ་ཡུལ་ལ་སྣང་བའི་ཚེ་ན་སྣང་བ་རང་སྣང་སྟེ་དེའི་ཚེ་ཤེས་པ་ཁ་ཡན་དུ་བཏང་བར་བྱའོ༔ ཞེས་པ་དང་༔ རིག་པ་རང་ཤར་ལས༔ བསྒོམ་དུ་མེད་པའི་དོན་ནི་གང་དུའང་མ་སྤང་ལ༔ འཛིན་ཆགས་མེད་ན་བླ་མེད་རྙེད་པ་ཡིན༔ སྤང་རྒྱུ་མེད་ཅིང་སྤང་བའི་ཆོས་དང་བྲལ༔ སྤང་བ་པོ་ཡང་མ་དམིགས་སྤང་བྱ་ག་ལ་ཡོད༔ ཅེས་པ་དང་༔ རིན་ཆེན་སྤུངས་པ་ལས༔ ཀྱེ་གསུང་གི་རྡོ་རྗེ༔ རང་གི་ཤེས་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང་༔ གང་ལྟར་སྣང་བ་ཐམས་ཅད་རང་གི་གྲོགས་སུ་ཤར་བ་ངོ་མཚར༔ ཅི་ལྟར་སྣང་ཡང་རང་གི་གཞི་ལས་གཡོས་པ་མེད་པ་ཧ་ཧ༔ རིག་པ་སྟོང་པ་ཀུན་གྲོལ་གྱི་སྣང་བ་ལ་ལྟོས་དང་༔ རང་གི་གཉེན་པོ་རང་ཆེ་བ་ངོ་མཚར༔ ཉོན་མོངས་པ་རྣམས་རང་གིས་རང་གྲོལ་བ་ཧ་ཧ༔ རིག་པ་སྟོང་པ་ཡེ་ནས་གྲོལ་བ་ཀུན་བརྟག་གི་ངོ་བོ་ལ་ལྟོས་དང་༔ འབད་རྩོལ་མེད་པར་འབྲས་བུ་རྙེད་པ་ངོ་མཚར༔ གཅིག་ཟིན་པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ༔ ཞེས་པ་དང་༔ ཡང་རང་ཤར་ལས༔ སྣང་བ་ལ་མི་ཞེན༔ མེད་པ་མི་བསྒྲུབ༔ ཡོད་པ་མི་སྤང་༔ སངས་རྒྱས་མི་བསྒྲུབ༔ བསྒོམ་པ་མི་བསྒོམ༔ ལྟ་བ་མི་ལྟ༔ འཁྲུལ་སྣང་མི་འགེག༔ དག་སྣང་མི་ཚོལ༔ ཅེས་གསུངས་སོ༔ ཡང་གོང་མ་ལས༔ ལྟ་བ་རང་བྱུང་གི་ཡེ་ཤེས་ལ་ལྟོས་དང་༔ དགེ་སྡིག་དང་ལྟ་བསྒོམ་ལས་འདས་པ་ངོ་མཚར༔ གཞི་མ་བསྐྱོད་པར་ལུས་ཀྱིས་བྱ་བ་ཅི་བྱས་ཀྱང་དགེ་སྡིག་ཕན་གནོད་དང་བྲལ་བ་ཧ་ཧ༔ དངོས་པོ་གཤིས་ཀྱི་འདུག་ཚུལ་ལ་ལྟོས་དང་༔ སྣང་བ་འདི་སྤུ་མ་བརྗེས་མདོག་མ་བསྒྱུར་བ་ངོ་མཚར༔ བདེ་སྡུག་ཅི་ལྟར་བྱས་ཀྱང་དོན་ལ་འགྱུར་བ་མེད་པ་ཧ་ཧ༔ སྟོང་པ་ཆེན་པོ་ཀུན་འབྱུང་གི་ཡེ་ཤེས་ལ་ལྟོས་དང་༔ དྲན་བསམ་གྱི་སྣང་བ་སྣ་ཚོགས་ཤར་བ་ངོ་མཚར༔ ཅི་ལྟར་བྱས་ཀྱང་འགག་མེད་ཀྱི་ཀློང་དུ་སྐྱེ་མེད་གྲོལ་བ་འདི་ཧ་ཧ༔ ཞེས་གསུངས༔ ཀུན་བྱེད་ལས༔ རྟོག་པ་རང་སར་གྲོལ་བའི་ལྟ་བ་ལས༔ མ་ཡེངས་རང་བཞིན་བཞག་པས་བྱ་རྩོལ་མེད༔ ཀུན་ཀྱང་རང་བྱུང་རང་སར་གྲོལ་བ་ཡིན༔ ཅེས་སོ༔ དེ་ལྟར་སྣང་ཤེས་ཀྱི་ཆོས་ཐམས་ཅད་སུས་ཀྱང་མ་བཅིངས༔ སུས་ཀྱང་མ་བཀྲོལ༔ ཡེ་ནས་བཅིངས་གྲོལ་དང་བྲལ་བའི་ངོ་བོ་ལ༔ དེ་ཅི་ལྟ་བར་རྟོགས་པའི་ཚེ༔ གང་ལའང་སྤང་བླང་མེད་དེ༔ ཅི་སྣང་ཆོས་ཉིད་ཀྱི་རང་སྣང་དུ་ཤེས་པས༔ བསྒོམ་བཟང་པོ་གཅིག་ལོགས་ན་བསྒོམ་རྒྱུ་མེད་ལ༔ རྣམ་རྟོག་ངན་པ་གཅིག་གུད་དུ་སྤང་དུ་མེད་དེ༔ ཅི་ལྟར་བྱས་ཀྱང་བཅིངས་གྲོལ་དང་བྲལ་ཏེ༔ ཕ་རོལ་དུ་ཕྱིན་པ་ལས༔ གཟུགས་མ་བཅིངས་མ་གྲོལ་བའོ༔ ཅེས་པ་ནས༔ རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མ་བཅིངས་མ་གྲོལ་བའོ༔ ཞེས་གསུངས་སོ༔ དེ་ལྟར་རྟོགས་ཤིང་གྲོལ་བས༔ དཔེར་ན་རིན་པོ་ཆེ་གསེར་གླིང་དུ་ཕྱིན་པ་ལྟར༔ ཆོས་ཐམས་ཅད་སྟོང་པ་ཆེན་པོར་གྲོལ་ནས༔བསྒོམ་པའི་དམིགས་འཛིན་རང་སར་གྲོལ་ཏེ༔ བར་དོ་མེད་པར་སངས་རྒྱས་པ་ཡིན་ནོ༔
སངས་རྒྱས་ལུགས་གསུམ་སྟེ༔ རབ་གྲོལ་ལུགས་ཆེན་པོ་བཞིའི་དོན་རྟོགས་པས༔ ཚེ་འདི་ཉིད་ལ་ཟག་པ་དང་བཅས་ཏེ༔ ཕུང་པོ་མི་སྣང་བར་སངས་རྒྱས༔ འབྲིང་འཕོ་བའི་གདམས་པས་འཆི་ཁར་སངས་རྒྱས་པའམ༔ ཆོས་ཉིད་ཀྱི་བར་དོར་བདེན་པའི་སྟོབས་མངོན་དུ་གྱུར་ནས་སངས་རྒྱས༔ ཐ་མ་སྲིད་པའི་བར་དོར་རིང་བཞིན་སྤྲུལ་སྐུའི་ཞིང་ཁམས་སུ་དབུགས་དབྱུང་སྟེ་སངས་རྒྱས་པའམ༔ མངལ་སྒོ་བཟང་པོ་གཅིག་བདམ་ནས་སྐྱེ་བ་གཅིག་བླངས་ཏེ་ཆོས་འདི་དང་འཕྲད་ནས་སངས་རྒྱས་པར་འགྱུར་རོ༔ དེ་ལ་འདིར༔ རབ་ཚེ་འདིར་བསམ་གཏན་བར་དོར་ཏིང་ངེ་འཛིན་གྱི་ཞེན་པ་དང་བྲལ་ཏེ༔ གྲོལ་ལུགས་ཆེན་པོ་བཞིར་ངོ་སྤྲད་དོ༔ སངས་རྒྱས་པར་བྱེད་པའི་ཁྲིད༔ བསམ་གཏན་བར་དོའི་ཁྲིད་ཡིག༔ རིག་པ་རང་གྲོལ་ཞེས་བྱ་བ༔ ས་མ་ཡ༔
༄༅༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་བཞི་པ་འཕོ་བ་དྲན་པ་རང་གྲོལ་ཞེས་བྱ་བ་འཆི་ཁ་བར་དོའི་གདམས་པའོ༔
སྤྱི་དོན་བཞི་པ་འཆི་ཁ་བར་དོའི་ཁྲིད་ཡིག་ལས༔ རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག འཕོ་བ་དྲན་པ་རང་གྲོལ་བསྟན་པ་ནི༔ དེ་ཡང་གོང་གི་ཁྲེགས་ཆོད་ཀྱི་སྐོར་དང༔ སྒྱུ་ལུས་རྨི་ལམ་འོད་གསལ་རྣམས་མ་འབྱོངས་ཤིང་༔ གྲོལ་ལུགས་བཞིའི་དོན་མ་རྟོགས་པ་དང་༔ ཁྱད་པར་དུ་དེ་རྣམས་ཐོབ་ཀྱང་བསྒོམ་ལོང་མེད་པའི་གང་ཟག་སྡེ་དཔོན༔ ཁྱིམ་པ༔ རྣམ་གཡེངས་ཅན་རྣམས༔ གདམས་པ་ཟབ་མོ་ཐོབ་ཀྱང་ཉམས་སུ་མ་ལོན་པར༔ གདམས་ངག་ཡིག་ཐོག་ཏུ་ལུས༔ ཆོས་གོ་ཐོག་ཏུ་ལུས༔ རང་སེམས་ཐ་མལ་དུ་འཆི་བ་རྣམས་ལ༔ འཆི་ཁར་སངས་རྒྱས་པའི་གདམས་ངག༔ བསྒོམ་མི་དགོས་པར་བཙན་ཐབས་སུ་སངས་རྒྱས་པའི་ཐབས༔ འཕོ་བ་དྲན་པ་རང་གྲོལ་འདི་གལ་ཆེ་སྟེ༔ དེ་ཡང་སྐྱེས་པ་གཅིག་ཡིན་ཕན་ཆད་ངེས་པར་འཆི༔ འཆི་བའི་སྟེང་དུ་ཡང་ནམ་འཆི་ཆ་མེད༔ དེ་བས་ཀྱང་མྱུར་དུ་འཆི་བས༔ དུས་རྟག་ཏུ་འཆི་བ་བརྟག་པར་བྱ་སྟེ༔ རིང་བའི་འཆི་ལྟས༔ ཉེ་བའི་འཆི་ལྟས༔ མ་ངེས་པའི་འཆི་ལྟས༔ ངེས་པའི་འཆི་ལྟས་རྣམས༔ འཆི་ལྟས་མཚན་མ་རང་གྲོལ་ལྟར་བརྟག་པར་བྱའོ༔
དེའང་འཆི་ལྟས་དང་མཐུན་པའི་འཆི་བསླུ་ལ་ནན་ཏན་བྱ་ཞིང་༔ འཆི་ལྟས་མ་ཚང་བའམ་ཚང་ཡང་འཆི་བསླུ་མ་བྱས་པར་འཕོས་ན་ནི༔ ལྷ་བསད་པའི་ཉེས་པ་འབྱུང་བ་དང་༔ རང་གིས་རང་ལྕེབ་པའི་ཉེས་པ་ཕོག་པས༔ མཚམས་མེད་ལས་ཀྱང་ཆེ་བའི་ཉེས་པ་འབྱུང་བའི་ཕྱིར༔ ཅི་ནས་ཀྱང་འཆི་བསླུ་སྤྱི་དང་བྱེ་བྲག་གང་འོས་འཆི་བསླུ་འཇིགས་པ་རང་གྲོལ་ལྟར་ལན་གསུམ་མམ་ཅི་རིགས་པར་བྱ༔ འཆི་བསླུ་ལན་གསུམ་བྱས་ཀྱང་འཆི་ལྟས་མི་འགྱུར་ན༔ ངེས་པར་འཆི་བས༔ ཤི་ནས་འཕོ་བའི་མཚམས་སྦྱོར་བརྩམ་པར་བྱ་སྟེ༔ དུས་ལ་བབ་པའི་འཕོ་བ་ནི༔ མཚམས་མེད་པ་ལྔ་བྱས་པའི་གང་ཟག་གཅིག་ཡིན་ཀྱང་༔ མཐོ་རིས་སམ་ཐར་པ་ཐོབ་པར་གསུངས་པས༔ ཕན་ཡོན་ཤིན་ཏུ་ཆེའོ༔
འཕོ་བ་ལའང་གཉིས་ཏེ༔ སྦྱང་བ་དང་༔ ལས་ལ་སྦྱར་བ་གཉིས་སོ༔ དང་པོ་སྦྱང་བ་ནི༔
དཔེར་ན་སྐྱེས་པས་ཕྱི་དགྲ་འོང་གིས་དོགས་ནས༔ དགྲ་མེད་པའི་གོང་ནས༔ གོ་མཚོན་དང་༔ མདའ་དང་སྒྱུ་རྩལ་སྦྱང་སྟེ༔ དགྲ་ནམ་བྱུང་བ་དང་རྡེག་མ་རག་བྱེད་པ་ལྟར༔ འདིར་ཡང་འཆི་ལྟས་མ་བྱུང་བའི་གོང་ནས་སྦྱངས་ཏེ༔ ནམ་འཆི་མི་ཤེས་པས༔ ད་ལྟ་ནས་བྱང་བར་བྱས་ཏེ༔ ནམ་འཆི་བར་ངེས་པ་དང་༔ ལས་ལ་སྦྱར་མ་རག་པར་བྱང་བར་བྱ་བ་ཤིན་ཏུ་གཅེས་སོ༔ དེ་ལ་དང་པོ་འཕོ་བ་སྦྱང་བ་ནི༔ ཁྲིད་ཀྱི་དུས་སམ༔ འཕོ་བའི་སྒོས་ཁྲིད་བྱེད་ཀྱང་རུང་སྟེ༔ཁྲིད་ཀྱི་སྔོན་འགྲོ་ལྟར༔ དལ་འབྱོར་རྙེད་པར་དཀའ་བ༔ འཁོར་བའི་སྡུག་བསྔལ་ལ་བསམས་པས༔ འཁོར་བ་ལ་ཡིད་སྐྱོ་ཞིང་༔ ངེས་པར་འབྱུང་བར་འདོད་པའི་བསམ་པ་བསྐྱེད༔ དེའི་སྟེང་དུའང་༔ རྙེད་པར་དཀའ་བ་རྙེད་ཀྱང་༔ རིང་དུ་མི་གནས་པའི་འཆི་བ་ཞེ་ཐག་པ་ནས་དྲན་པར་བྱ༔ དེ་ནས་བདེ་བའི་གདན་ལ་སེམས་དཔའི་སྐྱིལ་ཀྲུང་གིས་འདུག་ལ༔ འཁོར་བའི་སྒོ་དགག་པ་ནི༔ ལུས་དྲང་པོར་བསྲངས༔ ལག་གཉིས་ས་གནོན་གྱི་ཕྱག་རྒྱས༔ པུས་མོ་གཉིས་ཀ་བཀབ་ལ༔ དཔུང་པ་བརྒྱང་༔ དེ་ནས་རང་གི་སྙིང་ཁར་ཡི་གེ་ཧཱུྃ་མཐིང་ཁ་འོད་དུ་འབར་བ་གཅིག་ལས་ཧཱུྃ་གཅིག་ཆད༔ བཤང་ལམ་དུ་སོང་༔ དམྱལ་བའི་སྒོ་ཁྲིག་གིས་བཀག༔ ཡང་ཧཱུྃ་གཅིག་ཆད་སྲིད་པའི་སྒོར་སོང་༔ ཡི་དྭགས་ཀྱི་སྒོ་དགག༔ དེ་བཞིན་དུ་ཧཱུྃ་གཅིག་གིས་ཆུ་ལམ་དུད་འགྲོའི་སྒོ་བཀག༔ ཧཱུྃ་གཅིག་ལྟེ་བ༔ དེ་ནས་ཁ༔ དེ་ནས་སྣ་བུག་གཉིས༔ དེ་ནས་མིག་གཉིས༔ དེ་ནས་རྣ་བའི་བུག་པ་གཉིས༔ ཧཱུྃ་འོད་དང་ལྡན་པ་རེ་རེས་ཁྲིག་གིས་བཀག་པར་བསམ༔ སྤྱི་བོ་ཚངས་པའི་བུ་ག་ནི༔ ཧཾ་དཀར་པོ་མགོ་ཐུར་དུ་བསྟན་པས་བཀག་པར་བསམ༔ ལུས་ཀྱི་དབུས་སུ་རྩ་དབུ་མ་ལུག་རྡུད་ཀྱི་རྒྱུ་མ་ཕུས་བཏབ་པ་ལྟར་མར་སྣེ་ལྟེ་འོག་ཏུ་ཟུག་པ༔ ཡར་སྣེ་ཚངས་བུག་ཏུ་ཟུག་པ༔ དཀར་ལ་སེར་བའི་མདངས་དང་ལྡན་པ༔ ལུས་ཀྱི་དབུས་སུ་དྲང་ཁྲོང་ངེ་ཡོད་པའི་མར་སྣེ་ལྟེ་འོག་རྩ་གསུམ་འདུས་མདོར༔ རིག་པའི་ངོ་བོ་ཐིག་ལེ་དཀར་ལ་འཚེར་བ༔ གསལ་ལ་དྭངས་པ༔ དབུགས་ཀྱིམ་ཀྱིམ༔ འཕར་ལྷབ་ལྷབ༔ ཡར་ལ་ཁད་ཁད་ཡོད་པར་བསམ༔ སྤྱི་བོའི་སྟེང་གི་ནམ་མཁར༔ བླ་མ་རྡོ་རྗེ་འཆང་གི་ཆ་ལུགས་འཛུམ་མུ་ལེ་བཞུགས་པར་བསམ་ལ༔ ལུས་ཤེད་སྟོད་དུ་སྤུངས་ལ་བསྒྲིམ༔ བཤང་ལམ་དྲག་ཏུ་བསྡམས༔ མིག་གྱེན་ལ་ལྡོག༔ ལྕེ་རྐན་ལ་སྦྱར༔ ལག་པའི་མ ཐེ་བོང་གཉིས་ཀྱིས་སྲིན་ལག་གི་རྩ་བ་མནན་པའི་ཚུར་དྲག་ཏུ་བཅང་ཞིང་༔ ལྟེ་འོག་ནས་ཡར་དྲག་ཏུ་འཐེན་ཞིང་༔ ངག་གི་གནད་དུ༔ ཧིག་ཀ༔ ཧིག་ཀ༔ ཞེས་ཁོང་ཤེད་དང་བཅས་པས་ཡར་དྲངས་པས༔ འོག་རླུང་གི་ཤུགས་ཀྱིས་ཐིག་ལེ་དེ་རང་དབང་མེད་པར་དབུ་མའི་ནང་ནས་ཡར་ངང་ཧྲི་ལི་ལི་དྲངས་པས༔ ཧིག་ཀ་བདུན་གྱིས་ལྟེ་བར་དྲངས༔ དེ་ནས་ཧིག་ཀ་བདུན་གྱིས་སྙིང་ཁར༔ དེ་ནས་བདུན་གྱིས་མགྲིན་པར༔ དེ་ནས་བདུན་གྱིས་སྨིན་མཚམས་སུ༔ དེ་ནས་ཧིག་ཀ་ཞེས་ཚངས་བུག་གི་ཧཾ་དེ་ལ་ཏུག་ཐུག་པ་དང་༔ ཡང་ཐིག་ལེ་མར་བབས་ཏེ་ལྟེ་འོག་ཏུ་ངང་འཁྱིལ་ལེ་གནས་པར་བསམ༔ དེའི་བར་དུ་ཅུང་ཟད་ངལ་བསོ༔ དེ་ལྟ་བུ་ལ་ལན་འགའ་ཙམ་གྱིས་འཕོ་བ་ཐེབས་པའི་རྟགས་སུ༔ ཚངས་བུག་ཏུ་དྲོད་ཚ་ཆིལ་གྱིས་འོང་བ་དང་༔ གཡའ་བ་དང་༔ ཟ་བ་དང་༔ སྦྲིད་པ་དང་༔ སྐྲང་བ་དང་༔ སྤྱི་གཙུག་ཉོལ་མོར་སོང་བ་དང་༔ བེམ་པ་དང་༔ ཚངས་བུག་ཏུ་ཆུ་སེར་ཐོན་པ་དང་༔ ཁྲག་ཐོན་པ་ལ་སོགས་པ་འབྱུང་༔ དེའི་ཚེ་བླ་མས་ཚངས་བུག་ལེགས་པར་བཙལ་ལ་རྨ་བྱའི་མདོངས་སམ་འཇག་མ་བཙུགས་པས་ལྟེམ་མེ་ནུབ་པར་འགྱུར་རོ༔ དེས་ནི་འཕོ་བ་འབྱོང་བ་ཡིན་ཏེ༔ དེ་ཙམ་ལ་ཚོད་མ་བཟུང་ན༔ ཚེ་སྲོག་གི་བསྐུལ་མར་འགྲོ་བས༔ དམིགས་པ་དང་འཁྲུལ་འཁོར་འཕྲོ་བཅད༔ སྤྱི་བོར་མར་རམ་འབྲུ་མར་གྱིས་བཀུ་མཉེ་བྱའོ༔ དེ་ལྟར་རྟགས་མ་བྱུང་ན་རྩོལ་བ་དྲག་པོས་ཡར་འདྲེན་གྲངས་མང་དུ་བྱས་པས་རྟགས་འབྱུང་ངོ་༔ སྤྱི་བོར་སྐྲངས་ཀྱང་ཚངས་བུག་མ་རྙེད་ན༔ མགོ་ན་བ་ལ་སོགས་པ་འབྱུང་བས༔ ཚངས་བུག་གི་ཧཾ་ཕྱེས་ནས༔ ཐིག་ལེ་ཚངས་བུག་ནས་ཡར་རྒྱངས་སེ་ཐོན་ནས༔ བླ་མའི་ཞབས་ལ་ཏུག་པ་རེ་བྱས་ནས༔ ཡང་ཚངས་བུག་ཏུ་མར་བྱུང་སྟེ་ལྟེ་འོག་ཏུ་གནས་པར་བསམ༔ དེ་ལྟ་བུ་ལ་ལན་འགའ་ཙམ་གྱིས་ཚངས་བུག་བྱེ་སྟེ༔ ཁྲག་གམ་ཆུ་སེར་ངེས་པར་ཐོན་ནས་འཇག་མ་ཚུགས་པར་འགྱུར་རོ༔ དེ་ནས་ཚངས་བུག་ཧཾ་གིས་མ་བཀག་ན༔ ཚེ་སྲོག་གི་བསྐུལ་མར་འགྲོ་བས་བཀག་པ་གལ་ཆེའོ༔ དེ་ཕྱིན་ཆད་ནས་ཧིག་ཀ་དང་འཁྲུལ་འཁོར་མི་བྱ་བར༔ དབུ་མའི་ནང་དུ་ཐིག་ལེ་འགྲིམ་འགྲུལ་བྱང་བར་བྱ་ཞིང་༔ ཚངས་བུག་ཧཾ་གིས་བཀག་པ་གལ་ཆེའོ༔ དེས་ནི་འཕོ་བ་བྱང་བར་འགྱུར་རོ༔ ཧིག་ཀ་ནི་ཚེ་བསྟུང་བའི་སྔགས་ཡིན་པས༔ འཕོ་བ་མ་ཐེམས་ཀྱི་བར་འདྲེན་པ་ལས་ཐེབས་ནས་ཧིག་ཀ་འདྲེན་པར་མི་བྱའོ༔ གལ་ཏེ་རྩོལ་བ་དྲག་པོས་འཕོ་ཐལ་ན༔ རྟགས་སུ་ཤེས་པ་དྲན་མེད་དུ་འགྲོ་ལ་ཁད་པ་དང༔ རྣམ་ཤེས་སྟོད་དུ་བརྫངས་པ༔ མགོ་ཡུ་འཁོར་བ་ལ་སོགས་པ་བྱུང་ན༔ རྐང་མཐིལ་གཉིས་སུ་ཁུ་ཚུར་རྡེག༔ སྤྱི་བོར་བཀུ་མཉེ་བྱ༔ དམིགས་པ་རྐང་མཐིལ་གཉིས་སུ་གསེར་གྱི་མཆོད་རྟེན་ཤིན་ཏུ་ལྕི་བ་ལ་དམིགས་པ་དྲག་ཏུ་གཏད་ཅིང༔ འབེབས་མང་དུ་བྱས་པས་ཞི་བར་འགྱུར་རོ༔ གནད་ཕལ་ཆེར་ལག་ལེན་ལ་བལྟའོ༔ དེ་ཡན་ཆད་སྦྱངས་བའི་འཕོ་བ་ཞེས་བྱ་བ༔ ནད་མེད་ཅིང་འཆི་ལྟས་མ་བྱུང་གི་གོང་ནས་ལེགས་པར་སྦྱང་བར་བྱའོ༔ ས་མ་ཡ༔
༈གཉིས་པ་ལས་ལ་སྦྱོར་བའི་འཕོ་བ་ནི༔
འཆི་ལྟས་ཚང་ཞིང་འཆི་བསླུ་ལན་གསུམ་བྱས་ཀྱང་མ་སོས་ན༔ ད་ནི་རྣམ་ཤེས་འཕོ་བར་བྱ་སྟེ༔ འདི་ལ་བཞི༔ ཆོས་སྐུའི་འཕོ་བ་དང་༔ ལོངས་སྐུའི་འཕོ་བ་དང་༔ སྤྲུལ་སྐུའི་འཕོ་བ་དང་༔ ཐ་མལ་པའི་འཕོ་བ་དང་བཞིའོ༔ དེ་རྣམས་གང་ལའང་༔ ཀྱཻ་མ་བདག་ལ་འཆི་ཁ་བར་དོ་འཆར་དུས་འདིར༔ ཀུན་ལ་ཆགས་སེམས་ཞེན་འཛིན་སྤངས་བྱས་ནས༔ གདམས་ངག་གསལ་བའི་ངང་ལ་མ་ཡེངས་འཇུག༔ རང་རིག་སྐྱེ་མེད་ནམ་མཁའི་དབྱིངས་སུ་འཕོ༔ ཞེས་གསུངས་པས༔ དེ་ལ་འཆི་ཁ་བར་དོ་ཡིན་པའི་རྟགས་སུ༔ ཤི་ནད་ཀྱིས་ཐེབ༔ འཆི་ལྟས་ཚང་བའི་དུས་སུ༔ འཆི་ཁ་བར་དོ་ལ་མི་གསལ་བ་གསལ་གདབ་པ༔
སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་ལ་གཉིས་ཏེ༔ གཞན་གྱིས་གསལ་གདབ་པ་དང་༔ རང་གི་གསལ་གདབ་པའོ༔ དང་པོ་༼གཞན་གྱིས་གསལ་གདབ་པ་༽ནི༔
འཆི་ལྟས་ཚང་བ་རང་གིས་རིག་གམ༔ མ་རིག་ཀྱང་སྨན་པ་དང་༔ ནད་གཡོག་གི་རྣམ་འགྱུར་གྱིས་ཀྱང་ཤེས་ལ༔ རང་གིས་ཀྱང་དྲན་པ་གསལ་ན༔ ཉེ་བའི་འཆི་ལྟས་རྣམས་བརྟགས་ལ༔ འཆི་བར་འདུག་ན༔ ཉེ་འཁོར་དུ་རྩ་བའི་བླ་མ་བཞུགས་ན་སྤྱན་འདྲེན་དུ་བཏང་ལ༔ རང་ལ་དངོས་པོ་ཅི་ཡོད་པ་ཐམས་ཅད་བླ་མ་ལ་ཕུལ་ལ༔ ཆགས་པ་སྐད་ཅིག་ཀྱང་མེད་པར་བྱ༔ ཅུང་ཟད་གཅིག་ལ་ཆགས་ཀྱང་ངན་སོང་དུ་བསྐྱུར་བས༔ དགེ་སློང་འབར་བ་གསུམ་གྱི་གཏམ་རྒྱུད་ལྟ་བུའོ༔ དངོས་སུ་ཕུལ་དབང་མ་ཐོབ་ཀྱང་༔ ཡིད་ཀྱིས་ཕུལ་བས་བློས་ཐོངས་བར་བྱའོ༔ ཁྱད་པར་དུའང་ཆགས་སྡང་སྐྱེ་བའི་དངོས་པོ་གཅིག་ཀྱང་ཐོ་ཕྱིར་མི་བཞག་གོ༔ དེ་ནི་ཀུན་ལ་ཆགས་སེམས་ཞེན་འཛིན་སྤངས་བྱས་ནས༔ ཞེས་པའི་དོན་ནོ༔ དེའི་དུས་སུ་ཅི་ཡོད་སྤང་དག་བྱ་སྟེ༔ ཉི་ཟླ་ཁ་སྦྱོར་ལས༔ རང་གི་བླ་མ་དགེ་འདུན་དང་༔ ཚོགས་བསགས་ཞིང་ནི་ཁྱད་པར་ལ༔ ཡོན་དང་སྟོན་མོས་མཉེས་བྱས་ལ༔ ཞེས་སོ༔ དེ་ནས་བླ་མ་བྱོན་ནས༔ སྔར་གྱི་དམ་ཚིག་ཉམས་ཆགས་ཡོད་ན་བཤགས༔ ཉེས་ལྟུང་ཅི་ཡོད་ཕྱིར་བཅོས་བྱ༔ སྡོམ་ལྡན་ཡིན་ན་སྡོམ་པ་གསོ༔ སྡོམ་ལྡན་མིན་ན་སྐྱབས་འགྲོ་ནས་གཞི་བླངས་ལ་སྡོམ་པ་འབོག༔ དེ་ནས་སྔར་ནས་འཕོ་བ་བྱང་བ་གཅིག་ཡིན་ན༔ ལུས་གནད་བཅོས་ལ༔ སྔར་གྱི་འཕོ་བའི་དམིགས་པ་དེ་ཀ་བླ་མས་ལན་མང་དུ་གསལ་གདབ་པས༔ ཐེབས་པའི་རྟགས་སུ༔ དབུགས་སོང་མ་ཐག་ཏུ་སྤྱི་བོ་སྐྲངས་པའམ༔ ཁྲག་གམ་ཆུ་སེར་ལ་སོགས་པ་ཐེབས་པའི་རྟགས་ངེས་པར་འབྱུང་ངོ་༔ རྟགས་བྱུང་ན་བར་དོའི་གསལ་འདེབས་མི་དགོས་ལ༔ མ་བྱུང་ན༔ བླ་མས་རྣ་བར་མཆུ་གཏད་པའམ༔ སྙུག་མའམ༔ ཤོག་གུའི་སྦུ་གུ་རྣ་བ་ལ་གཏད་དེ༔
དེའི་ནང་ནས་ཕར་ལ་ཆོས་ཉིད་འོད་གསལ་གྱི་བར་དོ་ནས་བཟུང་ནས༔ རིམ་པ་བཞིན་བར་དོའི་ཚིག་རྣམས་དལ་བུས་ཐོས་གྲོལ་ལྟར་དུ་གསལ་གདབ་པས༔ མི་ཐེབས་མི་སྲིད་དེ༔ དཔེར་ན་མི་བརྟན་པོ་གཅིག་ལ་རྒྱལ་པོ་ཆེན་པོ་གཅིག་གི་བཀའ་ཕྲིན་བསྐུར་ན་བརྗེད་མི་སྲིད་དེ༔ བརྗེད་ན་རྒྱལ་པོའི་ཆད་པ་འོང་བས༔ འཇིགས་ནས་ངེས་པར་བརྡའ་འཕྲོད་པ་བྱེད་པ་ལྟར༔ འདིར་ཡང་ངན་སོང་གི་གཡང་ལ་འཇིགས་ནས༔ ངེས་པར་གདམས་པ་རྣམས་ཡིད་ལ་ཟིན་ཏེ༔ ཆོས་ཉིད་ཀྱི་བར་དོར་ངེས་པ་རྙེད་པར་འགྱུར་རོ༔ གལ་ཏེ་བླ་མ་མི་བཞུགས་ན༔ ཆོས་རྒྱུད་གཅིག་པའི་བཤེས་གཉེན་དམ་པའམ༔ རང་གི་རྡོ་རྗེ་སྤུན་སྲིང་དམ་ཚིག་གི་སེལ་མེད་པ༔ ལྟ་སྤྱོད་མཐུན་པ་གཅིག་གིས་གསལ་གདབ་བོ༔ ཉི་ཟླ་ཁ་སྦྱོར་ལས༔ དེ་ཚེ་བླ་མའི་མན་ངག་རྣམས༔ རང་གི་རྒྱུད་ལ་འདྲིས་པར་བྱ༔ དོན་འདི་རྣམས་ཀྱིས་གསལ་ཡང་གདབ༔ བླ་མ་མེད་ན་རྡོ་རྗེ་སྤུན༔ ཤེས་པས་གསལ་ཡང་གདབ་པར་བྱ༔ ཞེས་པའོ༔ དེ་ནི་གཞན་གྱིས་གསལ་གདབ་པའོ༔
གཉིས་པ་རང་གིས་གསལ་གདབ་པ་ནི༔
བླ་མ་མཆེད་གྲོགས་མ་འཛོམས་པའང་རི་ཁྲོད་ན་གཅིག་པུར་འཆི་བ་ལྟ་བུའམ༔ ཉམས་མྱོང་བཟང་ཞིང་གཞན་གྱིས་གསལ་འདེབས་མི་དགོས་པ་ལྟ་བུ་ལ་ནི༔ རང་གིས་རང་ལ་སྔར་གྱི་ཉམས་ལེན་རྣམས་གསལ་གདབ་པར་བྱ་སྟེ༔ དེ་ཡང་འོད་གསལ་ཟིན་པོ་ཡོད་པ་དང་༔ སྟོང་པ་ཉིད་ཀྱི་ལྟ་བ་ལ་བྱང་བ་དང་༔ རིག་ཐོག་ཏུ་རྡོ་རུས་འཕྲོད་པའི་གང་ཟག་ཡིན་ན༔ ཆོས་སྐུའི་འཕོ་བ་མཆོག་ཡིན་པས༔ གོང་མ་ལྟར་ཆགས་སྡང་སྐྱེ་བའི་དངོས་པོ་གཅིག་ཀྱང་མེད་པར་བྱ༔ ལུས་ཀྱིས་ཐུབ་ན་ཆོས་བདུན་ནམ༔ ཙོག་པུར་ལངས༔ མ་ཐུབ་ན་གཡས་པ་ས་ལ་ཕབ་མགོ་བྱང་དུ་བསྟན་ཏེ༔ ད་ནི་བདག་འཆི་བར་འདུག་པས༔ སྤྱིར་ཁམས་གསུམ་འཁོར་བ༔ ཁྱད་པར་སྙིགས་མའི་དུས་འདིར༔ བདག་གདམས་པ་ཟབ་མོ་འདི་ལྟ་བུ་དང་འགྲོགས་ནས་འཕོ་བ་ནི་རེ་བྲོད༔ ད་རེས་འཆི་བ་འོད་གསལ་ཆོས་ཀྱི་སྐུ་ངོ་ཤེས་པར་བྱས་ལ༔ གང་ལ་གང་འདུལ་གྱི་སྤྲུལ་པ་དཔག་ཏུ་མེད་པ་བཀྱེ་ནས༔ འཁོར་བ་མ་སྟོང་གི་བར་དུ་སེམས་ཅན་ཐམས་ཅད་ཀྱི་དོན་བྱ་དགོས་སྙམ་པའི་སེམས་བསྐྱེད་ཏུང་ཏུང་བ་ལན་འགའ་བྱ༔ དེ་ནས་བདག་གིས་བླ་མ་བརྟེན་ཅིང་གདམས་པ་ཟབ་མོ་ཞུས་པའི་དོན་དེ་ད་ལྟར་དགོས་པ་ཡིན་ནོ་སྙམ་དུ་མ་ཡེངས་པར་བྱ་སྟེ༔ གདམས་ངག་གསལ་བའི་ངང་ལ་མ་ཡེངས་འཇུག༔ ཅེས་པའི་དོན་ཡིན་ནོ༔ དེ་ནས་སེམས་མ་བཅོས་པར་འཕོ་བྱ་འཕོ་བྱེད་ཀྱི་རྟེན་དང་ཕྲལ་ཏེ༔ རང་གི་རིག་པ་བཟོ་མེད་དུ་ཡེ་རེ༔ ཡེངས་མེད་དུ་ཧྲིག་གེ༔ གསལ་སྟོང་དུ་རྗེན་ནེ་ཅེ་རེ་བ་ལ་ཡུན་རིང་དུ་བཞག་གོ༔ དེའི་ངང་ལ་དབུགས་སོང་ན༔ གཞིའི་འོད་གསལ་དང་༔ ད་ལྟར་བསྒོམས་པའི་ལམ་གྱི་འོད་གསལ་གཉིས༔ ཆུ་སྣ་དང་བྲེང་རྒྱ་མཚོ་བྲིས་འདུག འཕྲད་པ་ལྟ་བུ༔ འོད་གསལ་མ་བུ་འཕྲད་དེ༔ ཡར་གྱི་ཟང་ཐལ་ཆོས་སྐུ་སྐྱེ་བ་མེད་པ་ཐོབ་སྟེ༔ སྐད་ཅིག་ལ་གྲོལ་བར་འགྱུར་རོ༔ ཉམས་རྟོགས་བཟང་བ་རྣམས་ནི༔ འདི་ཁོ་ན་ལ་ཡང་ནས་ཡང་དུ་བསྐྱར་བས༔ རྣམ་དག་ཆོས་སྐུའི་འཕོ་བ་ཞེས་བྱ་སྟེ༔ འཕོ་བ་ཀུན་གྱི་མཆོག་ཡིན་ནོ༔ དེའང་ངོ་མ་འཕྲོད་པ་དང༔ ཉམས་རྟོགས་མེད་པ་རྣམས་ལ་ནི༔ ཆོས་སྐུའི་འཕོ་བ་བཏབ་རུང་༔ དམུས་ལོང་ལ་རྫས་བསྟན་པའམ༔ ཁྱི་ལ་སྐར་མ་བསྟན་པ་དང་འདྲ་བས༔ གང་ཟག་གི་བློ་ཚོད་དང་སྦྱར་བའི་འཕོ་བ་དང་གསལ་གདབ་པ་གལ་ཆེའོ༔ དེ་ལྟར་ཆོས་སྐུའི་འཕོ་བ་ཐེབས་ན༔ ཕྱིའི་རྟགས་སུ་ནམ་མཁའ་གཡའ་དག་པ་དང་༔ ནང་གི་རྟགས་སུ་ཕུང་པོ་ལ་ཡུན་རིང་དུ་བཀྲག་མི་ཡལ་ཞིང་མདངས་གསལ་བ་དང་༔ གསང་བའི་རྟགས་སུ་ཨཱ༔ དམར་པོ་དང་ཧཱུྃ་མཐིང་ག་ལ་སོགས་པ་འབྱོན་པར་འགྱུར་རོ༔ ཆོས་སྐུའི་འཕོ་བ་ས་མ་ཡ༔
གཉིས་པ་ལོངས་སྐུའི་འཕོ་བ་ནི༔
བསྐྱེད་རིམ་ལ་གཙོ་བོར་བྱེད་པ་དང༔ ཁྱད་པར་སྟོང་པ་ཉིད་ལ་ངེས་ཤེས་ཆུང་ན༔ ལོངས་སྐུའི་འཕོ་བ་བརྩམ་པར་བྱ་སྟེ༔ ལུས་གནད་གོང་ལྟར་ཙོག་པུར་ཐུབ་ན་ལངས་ལ༔ གོང་གི་སྦྱོང་བའི་དུས་ཀྱི་འཕོ་བའི་དམིགས་པ་གསལ་གདབ༔ ཁྱད་པར་སྤྱི་བོའི་གཙུག་ཏུ་པདྨ་ཉི་མ་ཟླ་བའི་གདན་གྱི་སྟེང་དུ༔ བླ་མ་ལོངས་སྤྱོད་རྫོགས་པའི་ཆ་ལུགས༔ རྡོ་རྗེ་འཆང་ཆེན་ནམ༔ རྡོ་རྗེ་སེམས་དཔའམ༔ སྤྱན་རས་གཟིགས་ལ་སོགས་པ༔ ཁྱད་པར་རང་གི་ཡི་དམ་བསྐྱེད་རིམ་གང་ལ་མོས་པ་དེ་ཉིད་རྣམ་པ་གསལ་བར་བསྒོམ༔ ཁོང་བའི་ནང་དུ་རྩ་དབུ་མ་དྭངས་སང་ངེ་བའི་མར་སྣེ་ལྟེ་འོག་ཏུ་རང་གི་རིག་པའི་ངོ་བོ༔ ཐིག་ལེ་དཀར་པོའམ༔ ཨ་དཀར་པོའམ༔ ཧཱུཾ་མཐིང་གའམ༔ ཧྲཱིཿདམར་པོ་ལ་སོགས་པ་རང་གི་ཡི་དམ་དེ་ཉིད་ཀྱི་ས་བོན་གསལ་བར་བསྒོམ༔ ཧཱུཾ་གིས་བུག་པ་དགག་པ་རྣམས་བློས་གསལ་ན་རབ༔ མ་གསལ་ན་བུག་པ་རྣམས་ཡིད་ལ་མི་བྱེད་པར༔ དབུ་མའི་ནང་དུ་ཤེས་པ་རྩེ་གཅིག་གཏད་དེ༔ ལུས་ཤེད་སྟོད་དུ་སྤུངས་འོག་སྒོ་དྲག་ཏུ་བཙུམ༔ མིག་གྱེན་ལ་བསྒྲིལ༔ ལྕེ་རྐན་ལ་སྦྱར༔ འོག་རླུང་སྟེང་དུ་འཐེན་ལ༔ དབུ་མའི་ནང་དུ་ཤེས་པ་གཏད་དེ༔ ཧིག་ཀ་ཧིག་ཀ་ཞེས་པ་དང་སྦྲགས་ཏེ༔ རིམ་བཞིན་གྱེན་ལ་དྲངས་ཏེ༔ ཚངས་བུག་ཏུ་སླེབས་པ་དང་༔ ཚངས་པའི་བུ་ག་ཧཾ་གིས་བཀག་པ་དེ་ཁ་བྱེ་སྟེ༔ དཀར་སང་ངེ་ཡོད་པའི་ནང་ནས་ཡར་མདའ་འཕངས་པ་བཞིན་སོང་ནས༔ ཡི་དམ་གྱི་ཐུགས་ཀར་སིང་གིས་བསྟིམ༔ རིག་པ་ཡི་དམ་གྱི་ཐུགས་ཀར་ཡེ་རེ་གཏད་དེ༔ མར་མི་ཕབ་པར་ཡར་ཡང་འདྲེན་ཞིང་བསྟིམ༔ དེ་ནས་ཡི་དམ་གྱི་ལྷ་ཡང་དམིགས་མེད་ཀྱི་ངང་ལ་བཞག་གོ༔ དེའི་ངང་ལ་དབུགས་སོང་ན༔ ཡི་དམ་གྱི་ལྷ་དང་དབྱེར་མེད་པར་རིག་པ་འཛིན་པའི་གོ་འཕང་ཐོབ་སྟེ༔ ལོངས་སྤྱོད་རྫོགས་པའི་སྐུ་རུ་སངས་རྒྱས་པར་འགྱུར་རོ༔ དེ་ལྟར་ལོངས་སྐུའི་འཕོ་བ་ཐེབས་ན༔ ཕྱིའི་རྟགས་སུ་ནམ་མཁའ་འཇའ་དང་འོད་ཀྱིས་གང་བ་དང་༔ ནང་གི་རྟགས་སུ་སྤྱི་བོའི་ཚངས་བུག་ཏུ་ཁྲག་གམ་ཆུ་སེར་ཐོན་པ་དང་༔ ཟིལ་པ་ཕྲོམ་པའམ་སྐྲངས་པ་ལ་སོགས་པ་འབྱུང་༔ གསང་བའི་རྟགས་སུ་གདུང་རིགས་རྣམ་པ་ལྔའམ་གང་རུང་རེ་འབྱོན་པ་དང་༔ ལྷའི་སྐུ་གཟུགས་དང་༔ ཕྱག་མཚན་ལ་སོགས་འབྱོན་པར་འགྱུར་རོ༔ ལོངས་སྐུའི་འཕོ་བ་ས་མ་ཡ༔
གསུམ་པ་སྤྲུལ་སྐུའི་འཕོ་བ་ནི༔
ལུས་གནད་གཡས་ས་ལ་ཕབ་པས༔ རླུང་སྣ་བུག་གཡོན་ནས་རྒྱུ་བར་འགྱུར་རོ༔ དེའི་དུས་སུ་རང་གི་མདུན་དུ་སྤྲུལ་པའི་སྐུ་ཐུབ་པ་ཆེན་པོའམ༔ སྨན་པའི་རྒྱལ་པོའམ༔ བྱམས་པའམ༔ ཡང་ན་ཨོ་རྒྱན་པདྨའི་སྐུའམ༔ བླ་མ་དགེ་བའི་བཤེས་གཉེན་གྱི་སྐུ་རིས་སུ་བྲིས་པའམ༔ འབུར་དུ་དོད་པ་གཅིག་བཞུགས་སུ་གསོལ༔ དེ་ལ་མཆོད་པ་རྒྱས་པར་བཤམས༔ སྐུ་དངོས་སུ་མེད་ན་ཡིད་ཀྱིས་གསལ་བོར་དམིགས་ལ༔ ཡིད་ཀྱིས་སྤྲུལ་པའི་མཆོད་པ་འབུལ༔ བདག་ད་ལྟ་འཆི་བ་འདི་ལ་བརྟེན་ནས༔ སེམས་ཅན་ཐམས་ཅད་ཀྱི་དོན་དུ་སྤྲུལ་པའི་སྐུ་སྐྱེ་ནས༔ འགྲོ་དོན་རྒྱ་ཆེན་པོ་འབྱུང་བར་ཤོག་ཅིག༔ སྤྲུལ་པའི་སྐུ་དེ་ཉིད་ཀྱང་མཚན་དང་དཔེ་བྱད་ལྡན་པ༔ སྐུ་ཚེ་དང་ཕྲིན་ལས་ལ་བར་ཆད་མི་འབྱུང་ཞིང་༔ དུས་གསུམ་རྒྱལ་བའི་གདུང་འཚོབ་པའི་རིག་འཛིན་ཆེན་པོར་སྐྱེ་བར་གྱུར་ཅིག༔ ཅེས་རང་གཞན་ཐམས་ཅད་ཀྱི་དོན་དུ་སྨོན་ལམ་ཀྱང་བཏབ༔ ཡིད་ཀྱིས་ཀྱང་དེ་ལྟ་བུའི་འདུན་པ་དུང་ངེ་བ་བྱས་ལ༔ རྩ་དབུ་མ་དྭངས་སང་ངེ་ཡོད་པའི་ནང་ནས༔ རིག་པའི་ངོ་བོ་དེ་ཐིག་ལེ་དཀར་ལ་དམར་བ༔ སྣུམ་ལ་འདྲིལ་བ༔ ཡར་ལ་ཁད་པ་གཅིག་ལྟེ་འོག་ཆོས་འབྱུང་གྲུ་གསུམ་དུ་ཡོད་པར་བསམ༔ འོག་སྒོ་འུབ་ཀྱིས་བཙུམ་ལ་འཐེན་པས༔ འོག་རླུང་གིས་ཐིག་ལེ་དེ་ཡར་ལ་རང་དབང་མེད་པར་ཕུལ་བ་དང་༔ ཧིག་ཀ་ཧིག་ཀ་ཞེས་ཅི་ནུས་པས་ཡར་ལ་དྲངས་པས༔ སྣ་བུག་གཡོན་གྱི་སྒོར་སླེབ་པ་དང་༔ རིག་པ་རླུང་དང་སྒྲགས་ཏེ༔ སྐད་ཅིག་གིས་མདུན་གྱི་སྤྲུལ་པའི་སྐུའི་ཐུགས་ཀ་ན་མདའ་འཕང་བ་བཞིན་དུ་བསྟིམས་ལ༔ རླུང་རིག་ཚུར་མི་བསྡུ་བར་གཞག༔ རྣམ་ཤེས་མ་སོང་གི་བར་དུ་ཡང་ཡང་བསྐྱར་བས་ཐེབས་པར་ངེས་སོ༔ དེའི་ངང་ལ་རྣམ་ཤེས་སོང་ན༔ ཕྱི་མ་སེམས་ཅན་གྱི་དོན་བྱེད་པའི་སྤྲུལ་པའི་སྐུ་གཅིག་ཏུ་སྐྱེ་བར་ངེས་སོ༔ དེ་ལྟར་སྤྲུལ་སྐུའི་འཕོ་བ་ཐེབས་ན༔ ཕྱིའི་རྟགས་སུ་ནམ་མཁའ་ལ་སྤྲིན་འཇའ་དཔག་བསམ་གྱི་ལྗོན་ཤིང་ལྟ་བུ་དང་༔ དར་དཀར་བརྒྱངས་པ་ལྟ་བུ་དང་༔ མེ་ཏོག་གི་ཆར་པ་ལ་སོགས་པ་འབྱུང་ངོ་༔ ནང་གི་རྟགས་སུ་སྣ་བུག་གཡོན་དུ་ཁྲག་གམ་ཆུ་སེར་རམ་བྱང་སེམས་ཐོན་པའམ༔ ཟིལ་པ་ཕྲོམ་པ་ལ་སོགས་པ་འབྱུང་ངོ་༔ གསང་བའི་རྟགས་སུ་རིང་བསྲེལ་ཕྲ་མོ་མང་པོ་དང༔ དབུའི་ཐོད་པ་མ་ཞིག་པ་ཧྲིལ་པོ་དང་༔ ལྷའི་ཕྱག་མཚན་ལ་སོགས་པ་འབྱུང་ངོ་༔ སྤྲུལ་སྐུའི་འཕོ་བ་ས་མ་ཡ༔ དེ་རྣམས་ནི་རིམ་གྱིས་འཆི་བའི་དབང་དུ་བྱས་པ་ཡིན་ལ༔ གཅིག་ཆར་དུ་འཆི་བ་ལ་ནི༔ དེ་ལྟའི་སྒོམ་ལོང་མེད་དེ༔ སྐད་ཅིག་མའི་འཕོ་བ་འདི་གལ་ཆེའོ༔
དེའང་འཆི་བའི་རྐྱེན་གང་གིས་བྱེད་མི་ཤེས་པས༔ ད་ལྟ་ནས་རེས་སྦྱང་བའི་འཕོ་བ་ལ་བསླབ༔ རེས་སྐད་ཅིག་མའི་འཕོ་བ་ལ་བསླབ་བོ༔ དེ་ཡང་འདི་ལྟར་བྱ་སྟེ༔ བདག་གལ་ཏེ་གློ་བུར་དུ་འཆི་བར་འགྱུར་ན༔ འདུན་པ་སྤྱི་བོ་ལ་གཏད་དགོས་སྙམ་པའི་དྲན་འདུན་ཡེར་ཡེར་བྱ༔ འདུན་པ་འདི་གནད་ཆེ་བ་ཡིན་ནོ༔ དཔེར་ན་ཉི་ཤུ་གཉིས་ཀྱི་ཟླ་བ་ཤར་བ་དང་ལངས་ནས་འགྲོ་དགོས་སྙམ་པའི་འདུན་པ་དེའི་ནུབ་མོ་ནས་དུང་ངེ་ཡོད་ན༔ ནམ་ཕྱེད་ནས་ཟླ་བ་ཤར་བ་དང་གཉིད་སད་པ་ལྟ་བུའོ༔ དེའང་ད་ལྟར་བྲེད་སྔངས་དྲག་པོ་ནམ་བྱུང་བྱུང་དུ༔ འདུན་པ་སྤྱི་བོར་རྒྱང་རྒྱང་གཏད་པ་ལ་བསླབ་བོ༔ དེ་ནས་གཅིག་ཆར་དུ་འཆི་བ་ཞེས་བྱ་བ༔ བྲག་གཡང་མཐོན་པོ་ལ་ཕྱོད་ཀྱིས་ལྷུང་བའི་ཚེ༔ བདག་འཆིའོ་སྙམ་པ་གཅིག་འོང་བས༔ དེ་མ་ཐག་ཏུ༔ སྤྱི་བོར་བླ་མ་དུང་གིས་དྲན་པའམ༔ ཡི་དམ་དུང་གིས་དྲན་ན་རབ་ཡིན༔ དེ་དྲན་ལོང་མ་བྱུང་ན༔ འདུན་པ་སྤྱི་བོར་རྒྱང་གིས་གཏད་པ་གནད་ཡིན་ནོ༔ དེའི་ཚེ་འདུན་པ་གཏད་རྒྱུ་འོང་བའི་རྒྱུ་མཚན་ནི༔ ད་ལྟར་ཡང་རང་རེ་ཚོ་བྲེད་སྔངས་དྲག་པོ་བྱུང་བ་དང་༔ ཁ་ནས་ཕ་བླ་མ༔ ཞེས་རྒྱང་གིས་བཏོན་རྒྱུ་འོང་ནས་འདུག་པའི་ཕྱིར༔ དེའི་དུས་ཀྱང་བླ་མ་དྲན་པའམ༔ རིག་པ་སྤྱི་བོར་གཏད་རྒྱུ་ངེས་པར་འོང་བས༔ གནད་འདི་ཤིན་ཏུ་ཟབ་བོ༔ དེ་བཞིན་དུ༔ མེ་ཆེན་པོའི་ནང་དུ་ཧྲིལ་ཐུམ་པའམ༔ ཆུ་ཆེན་པོའི་ནང་དུ་ཡུད་ཀྱིས་ཁྱེར་བའམ༔ མགོ་ལ་ཐོག་ཕོག་པའམ༔ སྙིང་ལ་མདའ་ཕོག་པ་ལྟ་བུའམ༔ དེ་མ་ཐག་ཏུ་སྤྱི་བོར་བླ་མ་དུང་གིས་དྲན་པའམ༔ རིག་པ་སྤྱི་བོར་ཏུང་གིས་གཏད་པ་ནི༔ སྐད་ཅིག་མའི་འཕོ་བའང་ཟེར༔ བཙན་ཐབས་ཀྱི་འཕོ་བ་ཞེས་ཀྱང་བྱ་སྟེ༔ ཤིན་ཏུ་ཟབ་པས་ལེགས་པར་བློ་ལ་བྱང་བར་བྱའོ༔
དེའང་ཐ་མལ་པ་བྲེད་སྔངས་དྲག་པོ་བྱུང་བའི་དུས་སུ༔ ཕ་བླ་མ་ཞེས་པའམ་ཨོ་རྒྱན་ཅེས་སངས་རྒྱས་ཀྱི་མཚན་ནས་བོས་པ་ལའང་ཡོན་ཏན་དུ་མ་ཡོད་པར་གསུངས་ན༔ འདུན་པ་སྤྱི་བོར་བླ་མ་ལ་གཏད་པ་ནི༔ ཡོན་ཏན་བསམ་གྱིས་མི་ཁྱབ་བོ༔ དེ་ཡང་རྣམ་ཤེས་འཕོ་བའི་ལམ་ལ་ཁྱད་པར་ཆེ་སྟེ༔ དེ་ལ་རབ་འབྲིང་ཐ་མ་གསུམ་སྟེ་དགུའོ༔ སྤྱི་བོར་ཚངས་པའི་བུ་ག་ནི་དག་པ་མཁའ་སྤྱོད་དུ་འགྲོ་བའི་ལམ་ཡིན་པས༔ དེར་རིག་པ་ཐོན་ན་ཐར་པ་ཐོབ་པར་འགྱུར་རོ༔ ལམ་མཆོག་ཏུ་གྱུར་པ་ཡིན་པས༔ དེར་འདུན་པ་གཏད་པ་ལ་བྱང་བ་གལ་ཆེའོ༔ མིག་ནས་རྣམ་ཤེས་འཕོས་ན་འཁོར་ལོས་སྒྱུར་བའི་རྒྱལ་པོར་སྐྱེ༔ སྣ་བུག་གཡོན་ནས་མི་ལུས་གཙང་མ་སྟེ༔ སྒོ་རབ་གསུམ་མོ༔ སྣ་བུག་གཡས་ནས་གནོད་སྦྱིན༔ རྣ་བ་གཉིས་ཀ་ནས་གཟུགས་ཁམས་ཀྱི་ལྷ༔ ལྟེ་བ་ནས་འདོད་པའི་ལྷར་སྐྱེས༔ སྒོ་འབྲིང་གསུམ་མོ༔ ཆུ་ལམ་ནས་དུད་འགྲོ༔ སྲིད་པའི་སྒོ་ཞེས་བྱ་བ་ཁ་དང་ཐིག་ལེ་དཀར་དམར་རྒྱུ་བའི་ལམ་ནས་ཡི་དྭགས༔ བཤང་ལམ་ནས་དམྱལ་བར་སྐྱེ་སྟེ༔ སྒོ་ཐ་མ་གསུམ་མོ་དེ་ལྟར་རྣམ་ཤེས་འཕོ་བའི་སྒོ་ལ་ཁྱད་པར་ཤིན་ཏུ་ཆེ་བས༔ ཤི་ཁར་རིག་པ་སྤྱི་བོར་གཏད་པ་ལ་ཡོན་ཏན་དཔག་ཏུ་མེད་དོ༔ བཙན་ཐབས་སུ་འཕོ་བ་ས་མ་ཡ༔
༈བཞི་པ་ཐ་མལ་པའི་འཕོ་བ་ནི༔
སྟོང་ཉིད་ཀྱི་དོན་མ་རྟོགས་པ་དང༔ བསྐྱེད་རྫོགས་ཀྱི་དོན་མི་ཤེས་པ་རྣམས་ལ་ནི༔ མགོ་བྱང་དུ་བསྟན༔ གཡས་ས་ལ་ཕབ༔ བླ་མའམ་མཆེད་གྲོགས་ཀྱིས༔ རིག་པ་གསལ་བ་དང༔ ཁམས་ཀྱིས་ལྕོག་པར་འདུག་ན༔ སྐྱབས་འགྲོ་སེམས་བསྐྱེད་དང་༔ སྡིག་པ་བཤགས་སུ་བཅུག༔ དེ་ནས་དགེ་བསྙེན་གྱི་སྡོམ་པ་ཕོག༔ ལོང་བྱུང་ན་གསང་སྔགས་ཀྱི་དབང་བསྐུར་བྱ༔ དེ་ཁོ་ནས་ཀྱང་དམ་ཚིག་དང་སྡོམ་པ་མ་ཉམས་པ༔ སོ་མ་ལ་ལས་འཕྲོ་བཟང་པོ་ལ་ཤི་བས༔ ངན་སོང་ལས་ཐར་ཏེ་ཡོན་ཏན་དཔག་ཏུ་མེད་དོ༔ དེ་ཙམ་ཡང་མི་ནུས་པའི་མི་ལ༔ དལ་བུས་མིང་ནས་འབོད་ལ༔ ཁྱེད་རང་གི་སྤྱི་བོར་ཇོ་བོ་ཐུགས་རྗེ་ཆེན་པོ་བཞུགས་ནས་ཡོད་དོ༔ མོས་གུས་ཀྱིས་ཤིག༔ ཅེས་བརྗོད་ལ་སྤྱི་བོར་རེག་རེག་བྱ༔ ཚངས་བུག་གི་སྐྲ་ལ་རན་ཙམ་རེ་འཐེན་ནོ༔ དེས་རྣམ་ཤེས་ཚངས་བུག་ནས་ཐོན་ནོ༔ དེ་ཙམ་ཡང་མི་ནུས་པའི་དུད་འགྲོ་དང་ཁྱད་མེད་པ་རྣམས་ལ༔ མགོ་ཕྱོགས་ནས་སངས་རྒྱས་རིན་ཆེན་གཙུག་ཏོར་ཅན་ལ་ཕྱག་འཚལ་ལོ༔ ཞེས་མང་དུ་བརྗོད་པས༔ ངན་སོང་ལས་ངེས་པར་གྲོལ་ནས་མཐོ་རིས་སུ་སྐྱེ་སྟེ༔ སངས་རྒྱས་འདི་ནི་སྔོན་སྨོན་ལམ་བཏབ་པའི་ཚེ༔ བདག་གི་མིང་ཐོས་པ་ཐམས་ཅད་ངན་སོང་ལས་ཐར་བར་གྱུར་ཅིག༔ ཅེས་སྨོན་ལམ་བཏབ་པའི་ཕྱིར་རོ༔ གཞན་ཡང་སངས་རྒྱས་སྨན་གྱི་བླ་བཻཌཱུ་ཪྻ་འོད་ཀྱི་རྒྱལ་པོའི་མཚན་ནས་བརྗོད་ན་ཡང་༔ མཚན་ཙམ་ཐོས་པས་ངན་འགྲོའི་སྡུག་བསྔལ་སྐྱོབ༔ ཅེས་གསུངས་སོ༔ དེ་བཞིན་དུ་སངས་རྒྱས་ཀྱི་མཚན་ཤེས་ཚད་བསྒྲོགས༔ ཡི་གེ་དྲུག་པ་ལ་སོགས་པའི་སྙིང་པོ་བྱིན་རླབས་ཅན་གང་ཤེས་འདོན༔ ཁྱད་པར་དུ་བཏགས་གྲོལ་ཡོད་ན་བཀླག༔ ཐོས་གྲོལ་འདོན༔ སྨོན་ལམ་ཤེས་ཚད་བཏབ་བོ༔ དེས་ལས་འཕྲོ་བཟང་པོ་བཞག་ནུས་པས་ཡོན་ཏན་ཤིན་ཏུ་ཆེའོ༔ ཐ་མའང་གཡས་པ་ས་ལ་ཕབ༔ མགོ་བྱང་དུ་གཏད་ནས་ཤི་བ་ཁོ་ནས་ཀྱང་ངན་སོང་དུ་མི་འགྲོ་བར་གསུངས་སོ༔ དེས་ན་ཆོས་བྱས་པའི་ཡོན་ཏན་ཐམས་ཅད་ཤི་ཁར་སླེབ་པ་ཅིག་དགོས་པས༔ ཤི་བ་ལ་མཁས་པ་གཅིག་གལ་ཆེའོ༔ འཆི་ཁ་བར་དོའི་ཁྲིད་ཡིག༔ འཕོ་བ་དྲན་པ་རང་གྲོལ་ཞེས་བྱ་བ༔ ས་མ་ཡ༔ རྒྱ་རྒྱ་རྒྱ༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ་ཞེས་བྱ་བ་བཞུགས་སོ༔
སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་ལས༔ རང་སྣང་ལ་ཡིད་ཆེས་པ་མ་པང་དུ་བུ་འཇུག་པ་ལྟ་བུའི་གདམས་ངག མཐོང་བ་རང་གྲོལ་བསྟན་པ་ནི༔ སྐྱེ་གནས་བར་དོའི་ཁྲིད་ཡིག་ཀུན་གཞི་རང་གྲོལ་དང་༔ བསམ་གཏན་བར་དོའི་ཁྲིད་ཡིག་རིག་པ་རང་གྲོལ་ལ་སོགས་པ་རྣམས་ནི༔ སྟོང་ཉིད་ཀ་དག་གི་གནས་ལུགས་གདར་ཤ་བཅད་ནས་ཉམས་སུ་ལེན་པ་སྟེ༔ གཞི་ཁྲེགས་ཆོད་ཀྱི་སྐོར་ཞེས་བྱ་བ་ཡིན་ནོ༔ ད་ནི་ཆོས་ཉིད་མངོན་སུམ་གྱི་རིག་པ་ངོ་སྤྲོད་ནས་གོམས་པར་བྱས་པས༔ ཆོས་ཉིད་བར་དོའི་སྣང་བ་ད་ལྟར་གཏན་ལ་ཕབ་ནས་གྲོལ་བར་བྱེད་པའི༔ ལམ་ཐོད་རྒལ་གྱི་ཁྲིད་ཅེས་བྱའོ༔ འདི་ལའང་དོན་བཞི་སྟེ༔ སྔོན་དུ་ལུས་ངག་ཡིད་གསུམ་གྱི་གནད་གཟིར་བ་དང་གཅིག༔ གནད་རྣམ་པ་གསུམ་ལ་བརྟེན་ནས་མངོན་སུམ་རང་ཐོག་ཏུ་དབབ་པ་དང་གཉིས༔ ཉམས་སུ་བླངས་པས་སྣང་བ་བཞི་འཆར་ཚུལ་བསྟན་པ་དང་གསུམ༔ མཐའ་རྟེན་རྗེས་ཀྱི་མན་ངག་དང་བཞིའོ༔ དང་པོ་གནད་གཟིར་བ་ལ་གསུམ་སྟེ༔ ལུས་ཀྱི་གནད་དང༔ ངག་གི་གནད་དང༔ ཡིད་ཀྱི་གནད་དང་གསུམ་མོ༔ དང་པོ་ལུས་ཀྱི་གནད་གཟིར་བ་ལའང་གསུམ་སྟེ༔ སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ལྟར་བྱ་བ་དང༔ ལོངས་སྐུའི་བཞུགས་སྟངས་གླང་པོ་ཆེ་ཉལ་བ་ལྟར་བྱ་བ་དང་༔ ཆོས་སྐུའི་བཞུགས་སྟངས་སེང་གེ་ཁྱི་ཚུགས་ལྟར་བྱ་བ་དང་གསུམ་སྟེ༔ ཐལ་འགྱུར་ལས༔ ཆོས་སྐུའི་བཞུགས་སྟངས་སེངྒེ་ཡིས༔ འཁྲུལ་བའི་འཇིགས་པ་ཀུན་བྲལ་ནས༔ རྡོ་རྗེའི་མིག་གིས་མཐོང་བར་འགྱུར༔ ལོངས་སྤྱོད་རྫོགས་སྐུའི་བཞུགས་སྟངས་ནི༔ གླང་ཆེན་ཉལ་བ་ལ་བརྟེན་ནས༔ ཆོས་ཉིད་རྣམས་ལ་ལོངས་སྤྱོད་ནས༔པདྨའི་སྤྱན་གྱིས་མཐོང་བར་འགྱུར༔ སྤྲུལ་པ་སྐུ་ཡི་བཞུགས་སྟངས་ནི༔ དྲང་སྲོང་ཙོག་པུ་ལ་བརྟེན་ནས༔ ཆོས་ཉིད་རྣམ་པ་རང་སྤྲུལ་ནས༔ ཆོས་ཀྱི་མིག་གིས་མཐོང་བར་འགྱུར༔ ཞེས་པ་དང་༔ མུ་ཏིག་ཕྲེང་བ་ལས༔
ལུས་ཀྱི་གནད་ནི་གསུམ་ཡིན་ཏེ༔ སེངྒེའི་ཚུལ་དང་གླང་ཆེན་དང༔ དྲང་སྲོང་ལྟ་བུར་གནས་པར་བྱ༔
ཞེས་གསུངས་པས༔ སློབ་བུ་བདུན་ལས་མི་མང་བར་བྱས་ལ༔ ནམ་མཁའ་དྭངས་ཤིང་སེར་བུ་མེད་པའི་དུས་སུ༔ སློབ་བུ་རྣམས་དབེན་པའི་གནས་སུ་ཁྲིད་དེ༔
དང་པོ་ཆོས་སྐུའི་འདུག་སྟངས་སེངྒེ་ཁྱི་ཚུགས་ལྟ་བུ་ནི༔
ལུས་ཁྱི་ཚུགས་སུ་འདུག༔ རྐང་མཐིལ་གཉིས་སར་ཕབ༔ ལག་པ་རྡོ་རྗེ་ཁུ་ཚུར་བཅངས་ཏེ༔ རྐང་པའི་མཐེའུ་ཆུང་རྩར་ས་ལ་བཙུགས༔ རོ་སྟོད་སེངྒེ་ལྟར་བརྒྱང་སྟེ་གསེང་ལ་བོར༔ རྩལ་འཇིང་པ་ལ་བསྐུར༔ དབང་པོ་ཡུལ་ལ་གཏད་པའོ༔
གཉིས་པ་ལོངས་སྐུའི་འདུག་སྟངས་གླང་ཆེན་ཉལ་བ་ལྟ་བུ་ནི༔
གླང་ཆེན་ལྟར་ལུས་ཁ་སྦུབས་སུ་ཉལ༔ པུས་མོ་དང་བྲང་སྤྲད༔ རྐང་སོར་ཕྱིར་ཕུལ༔ གྲུ་མོ་གཉིས་ས་ལ་སྦྱར༔ འཇིང་པ་ཡིད་ཙམ་གྱེན་ལ་བཏེགས་པའོ༔ གསུམ་པ་སྤྲུལ་སྐུའི་འདུག་སྟངས་དྲང་སྲོང་ཙོག་པུ་ནི༔ ལུས་ཙོག་པུར་བྱས་ལ༔ རྐང་པའི་ལོང་བུ་གཉིས་གཤིབ༔ རྐང་མཐིལ་ས་ལ་ཕབ༔ ལུས་ཆ་བསྲངས༔ པུས་མོ་གཉིས་བྲང་ལ་སྦྱར༔ ལག་པའི་མཁྲིག་མ་གཉིས་བསྣོལ་ལ་པུས་མོ་ལ་འཁྱུད༔ རྒལ་ཚིགས་དྲང་པོར་བསྲང་ངོ་༔ དེ་ལྟར་ལུས་ཀྱི་གནད་རྣམ་པ་གསུམ་གཟིར་བས༔ ལུས་ལ་རིག་པའི་ཡེ་ཤེས་ཡོད་པ་དེ༔ གནད་གཟིར་བས་མངོན་སུམ་དུ་མཐོང་སྟེ༔ དཔེར་ན་སྦྲུལ་ལ་རྐང་ལག་ཡོད་ཀྱང་༔ མ་གཅུས་ན་མི་གསལ་བ་ལྟ་བུའོ༔
གཉིས་པ་ངག་གི་གནད་ལ་གསུམ་སྟེ༔ ངག་བསླབ་པར་བྱ་བ་དང༔ གནས་པར་བྱ་བ་དང༔ བརྟན་པར་བྱ་བ་དང་གསུམ་མོ༔ དང་པོ་བསླབ་པ་ནི༔
ཉི་མ་གཅིག་ལ་ལན་གསུམ་མམ་བཞི་ལས་མི་སྨྲ་བར༔ ངག་ཇེ་ཉུང་ཇེ་ཉུང་དུ་བཅད་པར་བྱའོ༔
གཉིས་པ་གནས་པ་ནི༔
གཞན་དང་ཚིག་མ་འདྲེས་པར་ངག་ཁྲིག་གིས་བཅད་པར་བྱའོ༔
གསུམ་པ་བརྟན་པ་ནི༔
ཅི་ཡང་མི་བརྗོད་པར་ལྐུག་པ་ལྟར་བརྟན་པར་བྱའོ༔
གསུམ་པ་སེམས་ཀྱི་གནད་ནི༔
རིག་པ་གཞན་དུ་མ་ཡེངས་པར༔ གཏད་པའི་འབེན་དང་མ་བྲལ་བར་བྱའོ༔ གཉིས་པ་གནད་རྣམ་པ་གསུམ་ལ་བརྟེན་ནས༔ མངོན་སུམ་རང་ཐོག་ཏུ་དབབ་པ་ལ་གསུམ་སྟེ༔ སྒོའི་གནད་དང༔ ཡུལ་གྱི་གནད་དང༔ རླུང་གི་གནད་དང་གསུམ་མོ༔ དང་པོ་སྒོའི་གནད་ནི་མིག་ཡིན་ཏེ༔ ཐལ་འགྱུར་ལས༔ སྒོ་ནི་སྐུ་གསུམ་མིག་གིས་བལྟ༔ ཞེས་པ་དང་༔ ཡི་གེ་མེད་པ་ལས༔ མིག་ནི་ནམ་མཁའི་ཁམས་སུ་བལྟ༔ ཞེས་པ་དང་༔ མུ་ཏིག་ཕྲེང་བ་ལས༔ སྒོ་ནི་དེ་ཉིད་མ་འགུལ་དང་༔ ཞེས་པ་དང་༔ འདས་རྗེས་ལས༔ སྒོ་གནད་བཟློག་ཕབ་ཟུར་གྱིས་བལྟ༔ ཞེས་པས༔ འདི་ལ་གསུམ༔ ཆོས་སྐུའི་གཟིགས་སྟངས་གྱེན་དུ་ལོག་ནས་བལྟས་པས༔ འཁྲུལ་བའི་སྣང་བ་དུས་གཅིག་ལ་འགག་པའི་དགོས་པ་ཡོད༔ ལོངས་སྐུའི་གཟིགས་སྟངས་ཟུར་གྱིས་བལྟས་པས༔ ཡེ་ཤེས་དག་པའི་སྣང་བ་མཐོང་བའི་དགོས་པ་ཡོད༔ སྤྲུལ་སྐུའི་གཟིགས་སྟངས་ཐུར་དུ་ཕབ་པའི་ཚུལ་གྱིས་བལྟས་པས༔ རླུང་སེམས་ལ་རང་དབང་ཐོབ་པའི་དགོས་པ་ཡོད༔ དེ་ལྟར་སྒོའི་གནད་གཟིགས་སྟངས་གསུམ་དང་མ་བྲལ་བར་བྱའོ༔ གཉིས་པ་ཡུལ་གྱི་གནད་ནི་གཉིས་ཏེ༔ ཕྱིའི་དབྱིངས་དང་༔ ནང་གི་དབྱིངས་གཉིས་ཏེ༔ ཐལ་འགྱུར་ལས༔ དབྱིངས་ནི་ཕྱི་དང་ནང་དུ་སྟེ༔ ཕྱི་ནི་སྤྲིན་བྲལ་མཁའ་ལ་འཛིན༔ ནང་གི་སྒྲོན་མ་ལམ་དུའོ༔ ཞེས་པ་དང་༔ སྒྲོན་མ་འབར་མ་ལས༔ རིག་པ་ཕྱི་ཡི་དབྱིངས་བཞག་པས༔ རང་རིག་རང་སར་དག་སྟེ་སྣང་༔ ཞེས་པ་དང༔ རིག་པ་རང་ཤར་ལས༔ དབྱིངས་ནི་རང་བཞིན་འོད་ཀྱི་ཁྱིམ༔ ཞེས་པ་དང་༔ འདས་རྗེས་ལས༔ ཡུལ་གནད་ནམ་མཁའ་རྐྱེན་བྲལ་ལས༔ ཞེས་པས་ཕྱིའི་དབྱིངས་ནམ་མཁའ་རྐྱེན་དང་བྲལ་བ་ལ༔ ནང་གི་དབྱིངས་དབྱིངས་རྣམ་པར་དག་པའི་སྒྲོན་མའོ༔ དེ་ཡང་ནམ་མཁའ་སྟོང་པ་ལས༔ རིག་པ་སྟོང་པ་འཆར་བའི་ཡུལ་ཡིན་པའི་ཕྱིར༔ ཡུལ་གྱི་གནད་དབྱིངས་ལ་གཏད་པས༔ ཡེ་ཤེས་ལྷུག་པར་འཆར་རོ༔ གསུམ་པ་རླུང་གི་གནད་ལ་གསུམ་སྟེ༔ བཟུང་བ་དང༔ འཕང་བ་དང༔ དལ་བ་བརྟེན་པ་དང་གསུམ་མོ༔ ཐལ་འགྱུར་ལས༔ རླུང་ནི་ཅི་ནས་དལ་བྱ་སྟེ༔ རབ་ཏུ་འཕང་བ་ལས་བྱུང་བ༔ ཞེས་པ་དང་༔ འདས་རྗེས་ལས༔ རླུང་གནད་ཤིན་ཏུ་དལ་བར་བསླབ༔ ཅེས་པས་དང་པོ་དལ་བར་བཟུང་༔ དེ་ནས་རྒྱང་རིང་པོར་མདའ་ལྟར་འཕངས་ལ༔ རྗེས་སུ་རླུ ང་རང་བབས་སུ་ཤིན་ཏུ་དལ་བར་བྱའོ༔ རིག་པའི་གནད་ནི༔ ལུ་གུ་རྒྱུད་བརྩོན་དུ་བཟུང་བར་བྱ་སྟེ༔ ཡི་གེ་མེད་པ་ལས༔ ངོ་བོ་ལུ་གུ་རྒྱུད་ལྟར་འབྱུང་༔ འཕྲ་དང་འཁྱུག་དང་འགྱུ་བའོ༔ ཞེས་པ་དང་༔ རང་ཤར་ལས༔ ཡེ་ཤེས་ལྔ་ལྡན་འོད་ཀྱི་སྐུ༔ ལུ་གུ་རྒྱུད་དུ་རབ་ཏུ་གསལ༔ དེ་ཡང་འགྲོ་དང་འོང་བ་དང་༔ འགུལ་བ་དང་ནི་འཕྲིག་པའོ༔ ཞེས་པ་དང་༔ སེངྒེ་རྩལ་རྫོགས་ལས༔ རང་སྣང་རིག་པའི་དངོས་པོ་དེ༔ ཡེ་ཤེས་ལུ་གུ་རྒྱུད་དུ་གནས༔ ཞེས་པ་དང་༔ འདས་རྗེས་ལས༔ ལུག་རྒྱུད་རིག་པ་བཙོན་དུ་བཟུང་༔ ཞེས་པས༔ དེ་ལྟར་གནད་གསུམ་དང་མ་བྲལ་བས༔ རིག་པ་ལུ་གུ་རྒྱུད་ལ་བལྟའོ༔ དང་པོ་ཐུན་ཆུང་ལ་གྲངས་མང་དུ་བྱ༔ དེ་ནས་ཐུན་ཇེ་རིང་ཇེ་རིང་དུ་ཡུན་བསྲིང་༔ དེ་ནས་ཉིན་མཚན་ཁྱད་པར་གྱི་དུས་སུ་ཉམས་སུ་བླང་བར་བྱའོ༔ ཟླ་བ་ཕྱེད་དང་གཉིས་ཀྱི་འབྱོང་བར་འགྱུར་རོ༔ དེ་ལྟར་ཉམས་སུ་བླངས་པས༔ གསུམ་པ་སྣང་བ་བཞིའི་འཆར་ཚུལ་ལ་བཞི་སྟེ༔ ཆོས་ཉིད་མངོན་སུམ་གྱི་སྣང་བ་དང་༔ ཉམས་སྣང་གོང་འཕེལ་གྱི་སྣང་བ་དང་༔ རིག་པ་ཚད་ཕེབ་ཀྱི་སྣང་བ་དང་༔ ཆོས་ཉིད་ཟད་པའི་སྣང་བ་དང་བཞིའོ༔
དེ་ཡང་འདས་རྗེས་ལས༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་བསྣུབ༔ ཉམས་སྣང་གོང་དུ་འཕེལ་བ་ཡིས༔ བར་དོའི་ཡེ་ཤེས་མངོན་དུ་བྱས༔ རིག་པ་ཚད་ཕེབ་སྣང་བ་ཡིས༔ ལོངས་སྤྱོད་རྫོགས་པའི་སྐུ་ངོས་ཟིན༔ ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་གཞི་ལམ་མཐར་ཕྱིན་ནས༔ མྱང་འདས་གཞན་ནས་བཙལ་དུ་མེད༔ ཅེས་གསུངས་པས༔ དང་པོ་ཆོས་ཉིད་མངོན་སུམ་གྱི་སྣང་བ་ནི༔ བླ་མས་ལུས་གནད་འདི་ལྟར་གྱིས་ལ༔ ངག་གནད་འདི་ལྟར་བྱ་སྟེ༔ སེམས་གནད་འདི་ལ་གཏོད་ཅིག༔ ཅེས་ཚིག་གསུམ་གྱིས་བསྟན་པས༔ སློབ་མས་དེ་ལྟར་ཉམས་སུ་བླངས་བས༔ ཡིད་དཔྱོད་ཚིག་གི་སྒྲོ་འདོགས་ལ་རག་མ་ལུས་པར༔ ཡུལ་ནམ་མཁའ་སྟོང་པ་ལ༔ ཆོས་ཉིད་རིག་པའི་སྣང་བ་མངོན་སུམ་དུ་༔ རྣམ་རྟོག་གང་གིས་ཀྱང་མ་བསླད་པར་མཐོང་བས༔ ཆོས་ཉིད་མངོན་སུམ་གྱི་སྣང་བ་ཞེས་བྱའོ༔ ཐལ་འགྱུར་ལས༔ ཆོས་ཉིད་མངོན་སུམ་སྣང་བ་ནི༔ དབང་པོ་སྒོ་ལ་ངེས་ཐོན་ཏེ༔ སྤྲིན་མེད་དྭངས་པའི་མཁའ་ལ་གསལ༔ ཞེས་པས༔ དེ་ལྟར་གནད་གསུམ་བསྣུན་ཏེ་ཉམས་སུ་བླངས་པས༔ རང་གི་སྨིན་ཕྲག་ཏུ༔ དབྱིངས་རྣམ་པར་དག་པའི་སྒྲོན་མ་ཞེས་བྱ་བ༔ འཇའ་ཚོན་ལྟ་བུའམ༔ རྨ་བྱའི་མདོངས་ལྟ་བུ་འཆར་རོ༔ དེའི་ནང་དུ་ཐིག་ལེ་སྟོང་པའི་སྒྲོན་མ་ཞེས་བྱ་བ༔ ཀོ་མོག་ཏུ་རྡོ་བསྐྱུར་བའི་ཆུ་གཉེར་ལྟ་བུའམ༔ ཕུབ་ཀྱི་སྦ་སྐོར་ལྟ་བུའི་ནང་དུ༔ ཐིག་ལེ་ཉུང་འབྲུའམ་སྲན་འབྲུ་ཙམ་དུ་འཆར་རོ༔ དེའི་ནང་དུ་རིག་པ་རྡོ་རྗེ་ལུ་གུ་རྒྱུད་ཅེས་བྱ་བ༔ ཕྲ་བ་རྟ་རྔ་ལ་མདུད་པ་བྱས་པ་ལྟ་བུ་དང་༔ མུ་ཏིག་རྩར་ལ་བརྒྱུས་པ་ལྟ་བུ་དང་༔ ལྕགས་ཐག་ལྟ་བུ་དང་༔ མེ་ཏོག་གི་དྲྭ་བ་རླུང་གིས་བསྐྱོད་པ་ལྟ་བུ་ལ་སོགས་པ་སྟེ༔ དེ་ཐམས་ཅད་ཀྱང་གཉིས་སྦྲེལ་དང༔གསུམ་སྦྲེལ་ལ་སོགས་པ་འཆར་ཏེ༔
དེ་ནི་རང་གི་རིག་པ་ལུ་གུ་རྒྱུད་ཐིག་ལེ་ཉག་གཅིག་ཅེས་བྱ་བ་ཡིན་ནོ༔ དེ་ཡང་དབྱིངས་དང་རིག་པ་འདུ་འབྲལ་མེད་པས༔ ཉི་མ་དང་ཟེར་གྱི་ཚུལ་དུ་གནས་སོ༔ དེའང་དབྱིངས་ཀྱི་རྟགས་སུ་འོད་ཁྱིམ༔ ཡེ་ཤེས་ཀྱི་རྟགས་སུ་ཐིག་ལེ༔ རིག་པ་སྐུའི་རྟགས་སུ་ལུ་གུ་རྒྱུད༔ དེ་རྣམས་གནས་ལུགས་ཙིཏྟའི་དཀྱིལ་ན་གནས་ནས༔ ལམ་དབང་པོའི་དྭངས་མ་མིག་ལ་མངོན་སུམ་དུ་འཆར་རོ༔ ཐལ་འགྱུར་ལས༔ ཆོས་ཉིད་མངོན་སུམ་སྣང་བ་ནི༔ དབང་པོའི་སྒོ་ལ་ངེས་ཐོན་ཏེ༔ སྤྲིན་མེད་དྭངས་པའི་མཁའ་ལ་གསལ༔ ཞེས་སོ༔ དེས་ནི་ཡིད་དཔྱོད་འཛིན་པའི་ལྟ་བ༔ ཚིག་དང་བློས་བྱས་ཤེས་རབ་ལ་སོགས་རྟོག་དཔྱོད་ཀྱི་ལྟ་བ་བསྣུབ་པའོ༔ འདས་རྗེས་ལས༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་བསྣུབ༔ ཅེས་སོ༔
༈ གཉིས་པ་ཉམས་སྣང་གོང་འཕེལ་གྱི་སྣང་བ་ནི༔
སྣང་ཉམས་དང་༔ ཤེས་ཉམས་གཉིས་ལས༔ ཤེས་ཉམས་ནི༔ བདེ་ཉམས་གསལ་ཉམས་སྟོང་ཉམས་ལ་སོགས་པ་སྣ་ཚོགས་སུ་འཆར་ཞིང་༔ མི་བརྟན་ལ་འགྱུར་བ་ཡིན་པས༔ ཐེག་པ་ཐུན་མོང་པའི་ལུགས་ཡིན་པས༔ གཙོ་ཆུང་ཞིང་དེར་མ་ཟད༔ ཕྱག་རྒྱ་ཆེན་པོ་ལ་སོགས་པ་རྣམས་ཀྱང་༔ ཤེས་པའི་ཉམས་ནི་ན་བུན་དང་འདྲ་ཞེས༔ ཉམས་མཐོ་དམན་ལ་ཡིད་ཆེས་མི་བྱེད་ཅིང་༔ རྟོགས་པ་མཐོ་དམན་ལ་གཙོར་བྱེད་པའི་ཕྱིར་རོ༔ འདིར་ཡང་རྟོགས་པ་མཐོ་དམན་གྱི་ཚད་སྣང་ཉམས་ཀྱིས་བཟུང་ཞིང་༔ སྣང་བ་མི་འགྱུར་བས་སྣང་ཉམས་གཙོ་ཆེའོ༔ དེ་ལྟར་སྣང་ཉམས་ཉམས་སུ་བླངས་པ་ལས༔ དབྱིངས་རིག་རེས་གསལ༔ རེས་མི་གསལ་བ་འབྱུང་ངོ་༔ ད་རུང་ཉམས་སུ་བླངས་པས༔ དབྱིངས་རིག་སྨིན་མཚམས་ལས་འབྲལ་ཏེ༔ དབང་པོའི་དངོས་པོ་དང་བྲལ་ཏེ༔ ཐིག་ལེ་སྟོང་པའི་སྒྲོན་མ་རྩོལ་བ་མེད་པར་ཤར་ནས་འོང་ངོ་༔ ཐིག་ལེ་རྣམས་སྲན་མ་ཙམ་དུ་འགྲོ༔ རིག་པ་ནི་འདབ་ཆགས་འཕུར་སྐྱེན་ཙམ་དུ་འགྲོ༔ ད་རུང་ཉམས་སུ་བླངས་པས༔ འོད་ལྔའི་སྣང་བ་དུམ་བུར་སྣང་བ་དང་༔ གྱེན་འགྲེང་དང་རྩིབས་ཤར་དང་༔ མདུང་རྩེ་ལྟ་བུ་དང་༔ རེ་ལྡེའི་རྣམ་པ་ལྟ་བུ་དང་༔ གྲུ་ཆད་ཀྱི་རྣམ་པ་ལྟ་བུར་འགྱུར་ཞིང་༔ འོད་དེ་དག་རང་གི་མདུན་ཙམ་ཁྱབ་པར་འཆར་རོ༔
ཐིག་ལེའང་མེ་ལོང་ཙམ་དུ་འགྱུར་ཞིང་༔ རིག་པ་ནི་རི་དྭགས་རྒྱུག་པ་ཙམ་དུ་འགྱུར་རོ༔ ད་རུང་ཉམས་སུ་བླང་བས་དབྱིངས་ཀྱི་སྣང་བ་དེ་ལ༔ རིན་པོ་ཆེའི་དྲྭ་བ་ལྟ་བུ་དང་༔ འོད་ཀྱི་དྲྭ་བ་དང་དྲྭ་ཕྱེད་དང་མིག་མང་རིས་ལྟ་བུ་དང་༔ མིག་ཚག་དང་༔ མདུང་རྩེ་དང་༔ མཆོད་རྟེན་བརྩེགས་པ་ལྟ་བུ་དང་༔ པདྨ་སྟོང་ལྡན་དང་༔ གུར་ཁྱིམ་དང་༔ ཉི་ཟླ་དང་༔ མཁར་ཐབས་རིས་དང་༔ རལ་གྲི་དང་༔ རྡོ་རྗེ་དང་༔ འཁོར་ལོ་དང་༔ ཉ་མིག་རྣམ་པ་ལྟ་བུར་འགྱུར་རོ༔ འོད་དེ་ཡང་རང་གནས་པའི་ལུང་པ་གང་བར་འགྱུར་རོ༔ ཐིག་ལེ་རྣམས་མཁར་ཕོར་ཙམ་དུ་འགྱུར་ཞིང་༔ རིག་པ་ནི་བུང་བ་བཅུད་ལ་ལྡིང་བ་ཙམ་དུ་འགྱུར་རོ༔ ད་རུང་ཉམས་སུ་བླངས་པས༔ འོད་ནི་ཡུལ་ཁམས་ཙམ་དུ་ཁེངས༔ ཐིག་ལེ་ནི་བསེ་ཕུབ་ཙམ་དུ་འགྱུར་རོ༔ འོད་བལྟས་ཚད་ལ་ཁྱབ༔ དབྱིངས་རིག་ཉིན་མཚན་མེད་པར་འཆར༔ ཐིག་ལེའི་ནང་དུ་ལྷ་སྐུ་རྐྱང་བ་རེ་སྣང་༔ རིག་པའི་བར་དུ་ཡང་ལྷ་སྐུ་ཕྲ་མོ་རེ་འབྱུང་ངོ་༔ རིག་པ་འགུལ་འཕྲིག་མེད་པར་སྡོད༔ དེ་ལྟར་ཤར་བའི་དུས་ན་བར་དོའི་སྣང་བ་ད་ལྟར་གཏན་ལ་ཕེབས་པས༔ ཕྱིས་བར་དོ་མེད་དོ༔ དེས་ན་ཆོས་ཉིད་བར་དོའི་ཉམས་ལེན་དངོས་གཞི་འདི་ཁོ་ནའོ༔ ཐལ་འགྱུར་ལས༔ ཉམས་ཀྱི་སྣང་བ་གོང་འཕེལ་ནི༔ ཡེ་ཤེས་ཁ་དོག་ཕྱིར་བྱུང་ནས༔ གྱེན་འགྲེང་བ་དང་རྩིབ་ཤར་དང་༔ ཐིག་ལེ་སྣ་ཚོགས་སྐུ་ཉིད་དང་༔ རག་པ་སྣང་བའི་ཡུལ་ལས་གསལ༔ ཅེས་པ་དང་༔ འདས་རྗེས་ལས༔ ཉམས་སྣང་གོང་དུ་འཕེལ་བ་ཡིས༔ བར་དོའི་ཡེ་ཤེས་མངོན་དུ་བྱས༔ ཞེས་སོ༔
༈ གསུམ་པ་རིག་པ་ཚད་ཕེབས་ཀྱི་སྣང་བ་ནི༔
དེ་ནས་ཉམས་སུ་བླངས་པས༔ གོང་གི་ཐིག་ལེ་དེ་དག་རེ་རེའི་ནང་དུ༔ སྐུ་ཡབ་ཡུམ་ལྔ་ལྔ་འཆར༔ དེ་དག་ཀྱང་གྲངས་ལས་འདས་པ་ལས༔ འགྱུར་བ་མེད་པས་བྲེ་ཚད་སྲང་ཚད་ལ་ཕེབས་པ་ལྟར་ཚད་ལ་ཕེབས་ཏེ༔ དེ་ནས་མ་བསྒོམས་ཀྱང་ཆོག་པའོ༔ དེ་ཙམ་ནས་ལུས་འོད་གསལ་དུ་གྲོལ༔ འབྱུང་བ་རང་དག་ཏུ་སོང་བས༔ གདོས་བཅས་ཀྱི་ཕུང་པོ་རང་སར་གྲོལ་ཏེ༔ སྣང་ལ་རང་བཞིན་མ་གྲུབ་པ༔ ལོངས་སྤྱོད་རྫོགས་པའི་སྐུར་རང་གྲོལ་ཏེ༔ ལོངས་སྤྱོད་རྫོགས་སྐུ་རྗེན་པར་ངོས་ཟིན་པས༔ སྐུའི་འཛིན་པ་རང་སར་གྲོལ་བའོ༔ ཐལ་འགྱུར་ལས༔ རིག་པ་ཚད་ཕེབས་སྣང་བ་ལ༔ ལོངས་སྐུའི་མཚན་དཔེ་གསལ་བ་ནི༔ མ་ངེས་ཁ་དོག་འཇའ་ཚོན་ལས༔ རིགས་ལྔ་ཡབ་དང་ཡུམ་དུ་སྣང་༔ དེ་ནས་ལྔ་ལྔ་ཟུང་དུ་བཅས༔ རབ་ཏུ་གསལ་བའི་ཐིག་ལེས་འབྲེལ༔ ཡབ་ཡུམ་སྐུ་ཡི་སྣང་བ་ཅན༔ འཁྲུལ་སྣང་ཟད་ནས་ཞིང་ཁམས་གཡོ༔ ཞེས་པ་དང་༔ འདས་རྗེས་ལས༔ རིག་པ་ཚད་ཕེབས་སྣང་བ་ཡིས༔ ལོངས་སྤྱོད་རྫོགས་པའི་སྐུ་ངོས་ཟིན༔ ཅེས་སོ༔
༈ བཞི་པ་ཆོས་ཉིད་ཟད་པའི་སྣང་བ་ནི༔
དེའང་གོང་གི་ཉམས་དེ་རྣམས་ཀྱི་འཕེལ་བ་ཟད་དེ༔ སྣང་བའི་ཉམས་དེ་དག་ལ༔ སྣང་དང་མི་སྣང་དུ་འཛིན་པའི་ངོ་བོ་མེད་དེ༔ དེའི་ཚེ་ཆོས་ཉིད་ཟད་པའི་སྣང་བ་ཞེས་ཐ་སྙད་དུ་བཏགས་པའོ༔ ཉམས་ཟད་གདོས་བཅས་ཀྱི་ལུས་ཟད༔ དབང་པོའི་འཛིན་པ་ཟད༔ འཁྲུལ་བའི་རྟོག་ཚོགས་ཟད༔ གྲུབ་མཐའ་དང་འཁྲུལ་སྣང་ཐམས་ཅད་དག་ནས༔ ཟག་བཅས་ཀྱི་ཕུང་པོ་མི་སྣང་བར་སངས་རྒྱས་པ་ཡིན་ཏེ༔ ཆོས་ཉིད་ཟད་པ་ཞེས༔ བྱ་ཆོས་དང་འཁྲུལ་སྣང་དང༔ ཉམས་སྣང་གི་འཕེལ་བ་ཟད་པའི་ཕྱིར༔ ཆོས་ཉིད་ཟད་པ་ཞེས་མིང་དུ་བཏགས་པ་ལས༔ ཅི་ཡང་མེད་པར་ཟད་ནས་ཆད་ལྟ་ལྟ་བུ་མེད་པ་ནི་མ་ཡིན་ཏེ༔ མཁྱེན་པའི་ཡེ་ཤེས་དང་༔ ཡོན་ཏན་བརྗོད་ཀྱིས་མི་ལང་བ་མངོན་དུ་གྱུར་ཏེ༔ མདོར་ན་སྐུ་གསུམ་གྱི་ཡོན་ཏན་རྩལ་རྫོགས་ཟིན་པའོ༔ དེ་ལྟར་ཆོས་ཉིད་མངོན་སུམ་གྱི་སྣང་བ་མཐོང་ནས་ཉམས་གོང་འཕེལ་གྱི་ཉམས་སྣང་དབྱིངས་རིག་རྣམས་གོང་ནས་གོང་དུ་འཕེལ་བ་ལ་བརྟེན་ནས༔ རིག་པ་ཚད་ལ་ཕེབས་ཏེ༔ སྐུ་གསུམ་གྱི་ཞིང་ཁམས་ལ་ལོངས་སྤྱོད་ཅིང་༔ དེ་ཉིད་ཟླ་བ་ཉ་རྫོགས་པའམ༔ སྲུས་ནས་སུ་སྨིན་པ་ལྟར༔ ཉམས་ཀྱི་འཕེལ་ཟད༔ བློ་ཟད༔ ཆོས་ཟད༔ འཛིན་པ་ཟད་པའི་ཚེ༔ ཆོས་ཉིད་ཟད་པའི་སྣང་བ་ཞེས་མིང་དུ་བཏགས་པ་ཙམ་མོ༔ དེའང་རྫོགས་ཆེན་གྱི་ཆོས་ཉིད་ཟད་པ་དང་༔ མདོ་ལུགས་ཀྱི་ལམ་ལྔ་ལས༔ མཐར་ཕྱིན་པའི་ལམ་དང་ཡོན་ཏན་མཉམ་མོ་སྙམ་ན༔ གཏན་ནས་མི་མཉམ་སྟེ༔ མདོ་ལུགས་ཁོ་རང་གི་ས་བཅུ་ལམ་ལྔའི་ཡོན་ཏན་བརྒྱ་ཕྲག་དྲུག་ཅུའི་རྩལ་རྫོགས་ནས༔ མཐར་ཕྱིན་པ་ཡིན་ཀྱང་༔ ད་རུང་སྔགས་ཀྱི་ཡོན་ཏན་དང་རྩལ་གཏན་ནས་མ་མཐོང་ཞིང་མ་རྫོགས་པའི་ཕྱིར༔ ཆོས་ཉིད་ཟད་པ་དང་༔ མཐར་ཕྱིན་པའི་ལམ་གཉིས་ཤིན་ཏུ་ཁྱད་པར་ཆེའོ༔ ཐལ་འགྱུར་ལས༔
ཆོས་ཉིད་ཟད་པའི་སྣང་བ་ནི༔ ཉམས་ཀྱི་སྣང་བ་སྟོང་ནས་ནི༔ ལུས་ཟད་དབང་པོའི་ཡུལ་ཡང་ཟད༔ རྟོག་ཚོགས་འཁྲུལ་བ་རང་གྲོལ་ནས༔ བརྗོད་གཞིའི་ཚིག་དང་བྲལ་བའོ༔ ཞེས་པ་དང་༔ དེ་ལྟར་ལུག་རྒྱུད་རྒྱུན་ཆད་ནས༔ ཟག་བཅས་ཕུང་པོ་མི་སྣང་བར༔ འདི་ལ་མངོན་པར་སངས་རྒྱའོ༔ ཞེས་པ་དང་༔ འདས་རྗེས་ལས༔ ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་གཞི་ལམ་མཐར་ཕྱིན་ནས༔ མྱང་འདས་གཞན་དུ་བཙལ་དུ་མེད༔ ཅེས་གསུངས་པས༔ རྫོགས་པ་ཆེན་པོ་མཐར་ཕྱིན་པའི་ལམ་ཡིན་ཏེ༔
དེ་ནས་མྱ་ངན་འདས་པའི་ཆོས་དང་༔ ལམ་གཞན་དུ་བཙལ་རྒྱུ་མེད་དེ༔ མཐར་ཐུག་པའོ༔ ཐེག་པ་འོག་མའི་མཐར་ཕྱིན་པའི་ལམ་ཐོབ་ཀྱང་༔ སྔགས་ཀྱི་ཡོན་ཏན་གྱི་སྒོ་མ་མཐོང་ན༔ དེ་ནས་སྔགས་ལ་འཇུག་ཅིང་༔ ཐོས་བསམ་ལ་སྦྱང་དགོས་པའི་ཕྱིར༔ མདོའི་མཐར་ཕྱིན་ཀྱང་༔ སྔགས་ཀྱི་མཐར་མ་ཕྱིན་པའོ༔ འདི་ནི་ལམ་ཐམས་ཅད་མཐར་ཕྱིན་པ་ཡིན་པས༔ དེ་ལས་ཡར་ཕུལ་ས་མེད་པས༔ ས་རྫོགས༔ ལམ་རྫོགས༔ དེ་ལས་ལམ་ཡར་ཆེ་བ་གཞན་མེད་པས༔ རྫོགས་པ་ཆེན་པོ་ཞེས་མིང་དུ་བཏགས་སོ༔ དེ་ལྟར་སྣང་བཞིའི་འཆར་ཚུལ་བསྟན་ནས༔ དེ་ནས་མཐའ་རྟེན་རྗེས་ཀྱི་མན་ངག་ནི་བཞི་སྟེ༔ མི་འགུལ་པ་གསུམ་ལ་གཞི་བཅའ༔ སྡོད་པ་གསུམ་གྱིས་ཚད་བཟུང ༔ ཐོབ་པ་གསུམ་གྱིས་གཟེར་གདབ༔ གདེང་བཞིའི་མཐར་ཕྱིན་པ་སྟེ༔ རྒྱས་པར་གཞན་ནས་འབྱུང་ངོ་༔ ཆོས་ཉིད་བར་དོའི་ཁྲིད་ཡིག༔ མཐོང་བ་རང་གྲོལ་ཞེས་བྱ་བ༔ ས་མ་ཡ༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག༔ སྲིད་པ་རང་གྲོལ་ཞེས་བྱ་བ་བཞུགས་སོ༔ སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག༔ ལས་ཀྱི་འཕྲོ་འཐུད་པ་ཡུར་བ་རྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག
སྲིད་པ་རང་གྲོལ་བསྟན་པ་ནི༔ སྣང་བ་བཞི་མ་མཐོང་བ་དང༔ ཆོས་ཉིད་བར་དོ་ངོས་མ་ཟིན་པ་རྣམས༔ དེ་ནས་སྲིད་པའི་བར་དོ་ལ་ཉམས་སུ་བླང་བའི་གདམས་ངག༔ ལས་ཀྱི་འཕྲོ་འཐུད་པ་ཡུར་ཆད་ལ་ཝ་འཛུགས་པ་ལྟ་བུའི་གདམས་ངག་ནི༔ ད་ལྟར་ལྷའི་སྐུ་བསྒོམས་པ་གཅིག་ཡིན་ན༔ བར་དོའི་སྣང་བ་ཤར་བའི་དུས་སུ་ཡང་༔ ཁ་ཆར་དང་༔ བུ་ཡུག་དང་༔ མི་མང་པོས་དེད་པའི་སྣང་བ་ཤར་བའི་ཚེ༔ ལྷའི་གསལ་སྣང་དྲན་མ་ཐག་ཏུ་དེ་དག་ཐམས་ཅད་ཡི་དམ་དུ་འཆར་རོ༔ དེ་རྩལ་སྦྱང་བ་ནི༔ དབེན་པའི་གནས་སུ་གཅིག་པུར་འདུག་ལ༔ འདི་ལྟར་བསྒོམ་པར་བྱ་སྟེ༔ ག་རེ་ད་ལྟའི་སྣང་བ་འདི༔ བདག་ཤི་ནས་བར་དོར་འཁྱམས་པར་འདུག༔ གནས་དང་༔ གྲོགས་དང་༔ སྣང་བ་ཡད་ཡུད་འདི་སྲིད་པ་བར་དོའི་སྣང་བ་ཡིན་པར་འདུག་པས༔ ད་སྔོན་བར་དོ་ངོས་མ་ཟིན་ནས་འཁྲུལ་བར་འདུག༔ ད་ནི་ཡི་དམ་ལྷའི་སྐུར་ལྡང་བར་བྱའོ་སྙམ་པའི་ངང་ནས༔ ཕྱི་སྣོད་རྣམ་པར་དག་པ་སངས་རྒྱས་ཀྱི་ཞིང་ཁམས༔ ནང་བཅུད་རྣམ་པར་དག་པ་ཡི་དམ་གྱི་ལྷ་ཚོགས༔ སྒྲ་གྲག་རྣམ་པར་དག་པ་ཡི་དམ་ལྷའི་སྔགས་ཀྱི་རང་སྒྲར་བསྒོམས༔ རྗེས་སུ་ཐམས་ཅད་དམིགས་པ་མེད་པའི་ངང་ལ་ཕྱམ་མེ་བཞག༔ དེ་ལ་ཡང་ནས་ཡང་དུ་བྱང་བར་བྱས་པས༔ སྲིད་པ་བར་དོ་འཆར་བའི་ཚེ༔ དང་པོར་བར་དོ་ངོས་ཟིན༔ དེ་ནས་བསྐྱེད་རིམ་དྲན་ནས༔ བར་དོར་ལྷའི་སྐུར་ལྡང་སྟེ༔ མངལ་སྒོ་ཁེགས་ནས༔ རིག་འཛིན་གྱི་གོ་འཕང་ཐོབ་པར་འགྱུར་རོ༔ གཞན་ཡང་མི་དང་སེམས་ཅན་ཆགས་པ་སྤྱོད་པ་མཐོང་བའམ༔ བུད་མེད་ཡིད་དུ་འོང་བས་རང་ལ་ཡིད་ཆགས་པར་མཐོང་ནས༔ དེར་ཆགས་པ་སྐྱེས་མ་ཐག་ཏུ༔ ཨ་ཙ་མ༔ བདག་སྲིད་པ་བར་དོར་འཁྱམས་ནས་མངལ་དུ་འཇུག་པའི་གྲབས་བྱེད་པར་འདུག་པས༔ ད་ནི་མངལ་སྒོ་དགག་པར་བྱ་སྙམ་དུ་བསམས་ལ༔
༈ དང་པོ་འཇུག་བྱེད་ཀྱི་གང་ཟག་དགག་པ་ནི༔
ཆགས་པ་ལྷང་གིས་སྐྱེས་མ་ཐག༔ སྐད་ཅིག་དྲན་རྫོགས་སུ་ཡི་དམ་གྱི་སྐུ་རུ་ལྷང་ལྷང་དྲན་པར་བྱའོ༔ དེ་ལ་བྱང་བར་གྱུར་པ་དང༔ བར་དོར་ཕོ་མོ་ཆགས་པ་སྤྱོད་པ་མཐོང་བའི་ཚེ༔ རང་ཕོར་སྐྱེ་ན་ཕ་ལ་མིག་སེར་སྐྱེ༔ མ་ལ་ཆགས༔ མོར་སྐྱེ་ན༔ མ་ལ་མིག་སེར་སྐྱེ༔ ཕ་ལ་ཆགས་པ་སྐྱེའོ༔ དེའི་དུས་སུ་རང་བསྐྱེད་རིམ་ལ་གོམས་ན༔ ཆགས་པ་དང་མིག་སེར་སྐྱེ་བའི་མོད་ལ༔ ཡི་དམ་ལྷའི་སྐུ་ཀྲོང་ཀྲོང་དྲན་པར་འགྱུར་རོ༔ དེ་གསལ་བ་དང་༔ མངལ་སྒོ་ཁེགས་པ་དང་༔ རང་ལྷའི་སྐུ་རུ་སྨིན་པ་དུས་མཉམ་དུ་འབྱུང་བས༔ ད་ལྟར་ཡང་བུད་མེད་ཡིད་དུ་འོང་བའམ༔ ཆགས་པ་སྐྱེ་བའི་སྨྲ་བརྗོད་དང་སྤྱོད་ལམ་བྱ༔ ཆགས་པ་ལྷང་སྐྱེས་པ་དང་༔ དེས་རྐྱེན་བྱས་ནས༔ རང་ལུས་ལྷའི་གསལ་སྣང་དུ་ལྷང་ལྷང་དྲན་པར་བྱུང་ན༔ འདོད་ཆགས་མ་སྤངས་གྲོགས་སུ་འགྱུར་ཏེ༔ འདོད་ཆགས་ཅི་ལྟར་ཆེ་བ་ལྟར༔ ཡི་དམ་ལྷ་ཡི་བསྐྱེད་རིམ་འབྱོངས་པས༔ བར་དོར་གྲོལ་བ་ལ་ཚེགས་མེད་དོ༔
༈ གཉིས་པ་འཇུག་བྱའི་མངལ་སྒོ་དགག་པ་ནི༔
ཕོ་མོ་གང་ཡང་རུང་བ་སྦྱོར་བ་བྱེད་པ་མཐོང་ན༔ ཆགས་པ་དང་༔ མིག་སེར་སྐྱེས་མ་ཐག༔ བདག་བར་དོར་འཁྱམས་པར་འདུག༔ ཀྱཻ་མ༔ བདག་ལ་སྲིད་པ་བར་དོ་འཆར་དུས་འདིར༔ འདུན་པ་རྩེ་གཅིག་སེམས་ལ་བཟུང་བྱས་ནས༔ བཟང་པོའི་ལས་ཀྱི་འཕྲོ་ལ་ནན་གྱིས་འཐུད༔ མངལ་སྒོ་དགག་ནས་རུ་ལོག་དྲན་པར་བྱ༔ སྙིང་རུས་དག་སྣང་དགོས་པའི་དུས་གཅིག་ཡིན༔ ཅེས་བརྗོད་ལ༔ ཕོ་མོ་གཉིས་པོ་དེ་ཡི་དམ་ཡབ་ཡུམ་དུ་ལྷང་ལྷང་དྲན་པར་བྱ༔ གསོལ་བ་གདབ༔ མོས་གུས་བྱ༔ དབང་བསྐུར་ཞུ་བའི་འདུན་པ་དུང་དུང་བྱེད་པ་ལ་གོམས་པར་བྱའོ༔ ཆགས་པ་སྤྱོད་པ་མ་མཐོང་ན་ཡང་༔ ཡིད་ལ་དྲན་པར་བྱ་ཞིང་༔ ཡི་དམ་གྱི་གསལ་སྣང་དྲན་པར་བྱས་པས༔ ད་ལྟར་བསྐྱེད་རིམ་གྱི་གྲོགས་སུ་འགྱུར་ཞིང་༔ སྲིད་པ་བར་དོར་མངལ་སྒོ་ཁེགས་པར་འགྱུར་བས་ཟབ་བོ༔ ས་མ་ཡ༔
གཉིས་པ་བླ་མ་ཡབ་ཡུམ་གྱི་དམིགས་པས་མངལ་སྒོ་དགག་པ་ནི༔
ཆགས་པ་སྤྱོད་པ་མཐོང་བའམ༔ ཆགས་ཡུལ་དྲན་པའམ༔ རང་ཆགས་པ་དྲག་པོ་སྐྱེས་པའི་དུས་སུ༔ ཆགས་ཡུལ་དེ་བླ་མ་ཨོ་རྒྱན་པདྨ་དང་༔ ཡེ་ཤེས་མཚོ་རྒྱལ་ཡབ་ཡུམ་འཁྲིལ་སྦྱོར་དུ་བསམ་ལ༔ མིག་སེར་གྱི་བློ་སྤངས་ལ༔ མོས་གུས་དུང་དུང་བ་བྱ༔ དབང་ཞུ་བའི་འདུན་པ་དྲག་པོ་བྱ་ཁྱད་པར་དུ་དབང་གསུམ་པའི་དོན་དྲན་པར་བྱས་པས༔ ལྷན་ཅིག་སྐྱེས་པའི་དོན་དྲན་ནས་མངལ་སྒོ་ཁེགས་ནས་བར་དོ་གྲོལ་བར་འགྱུར་རོ༔ དེ་ཡང་༔ མིག་སེར་སྤངས་ནས་བླ་མ་ཡབ་ཡུམ་བསྒོམ༔ སྙིང་རུས་དག་སྣང་དགོས་པའི་དུས་གཅིག་ཡིན༔ ཅེས་གསུངས་པ་དེ་ཡིན་ནོ༔
གསུམ་པ་དགའ་བཞི་ཉམས་སུ་བླངས་ནས་མངལ་སྒོ་དགག་པ་ནི༔
འོག་སྒོ་བདེ་བ་ཆེན་པོའི་ཁྲིད་ལ་ཤིན་ཏུ་བྱང་བར་བྱས་ལ༔ དེ་ནས་མཚན་དང་ལྡན་པའི་མུ་དྲ་བཙལ་ཏེ༔ དབེན་པའི་གནས་སུ་ཁྲིད་དེ༔ མུ་དྲ་སྒྱུ་མའི་ལུས་སུ་སྦྱངས༔ དེ་ནས་རང་དང་མུ་དྲ་གཉིས་ཀ་ཡི་དམ་གྱི་ལྷའི་འདུ་ཤེས་ཀྱིས༔
དང་པོ་གཟུགས་ལ་བསླབ་པ་ནི༔
༈ཕར་ཚུར་ཆགས་པའི་མིག་གིས་ཟིམ་བུས་བལྟ༔ སྒྲ་ལ་བསླབ་པ་ནི༔ འཁྲིག་ཚིག་དང་ཆགས་པ་སློང་བའི་གླེང་མོ་བྱ༔ དྲི་ལ་བསླབ་པ་ནི༔ མུ་དྲ་དང་པདྨའི་དྲི་ལ་སྣོམ༔ རོ་ནི་བུ་རམ་དང་ཀ་ར་མུར་ལ་ལྕེ་འཇིབ༔ རེག་བྱ་ནི༔ དཀར་འཛིན་མ་མཉེ་བ་དང་༔ ལྕེ་འཇིབ༔ དམ་དུ་འཁྱུད༔ གཡའ་དགག༔ པདྨའི་ཟེའུ་འབྲུ་མཉེ༔ གཅེར་བུར་ཕྱུང་ལ་རྡོ་རྗེ་པདྨ་བལྟ་ཞིང་ཆགས་པ་བསླང་༔ མུ་དྲ་འདོད་པས་མྱོས་ནས་ཆགས་པ་ལངས་པ་དང་༔ རྡོ་རྗེ་ལས་སུ་རུང་བར་བྱས་ལ༔ པདྨར་དལ་བུས་ཕུལ༔ རྩ་བར་གཏིམ་མེ་གཏང་ལ་ཅུང་ཟད་མི་བསྒུལ་བར་སྟོང་ཉིད་ཀྱི་ངང་ལ་བཞག༔ དེའི་ངང་མ་ཤོར་བར་དལ་བུས་བསྐྱོད་པས༔ དང་པོར་དགའ་བ་སྐྱེས་པ་དང་ངོས་བཟུང་ལ༔ དེའི་ངང་ལ་བདེ་སྟོང་དུ་ཕྲིལ་ལེ་བཞག༔ བདེ་བ་ཡལ་བ་འདྲ་ན་ཉམས་དང་བསྟུན་ཞིང་༔ ཇེ་དྲག་ཇེ་དྲ་ཏུ་བསྒུལ་ཞིང་བསྐྱོད་ལ༔ བདེ་བ་ཇེ་ཆེར་མཆོག་དགའ་ངོས་བཟུང་༔ དེ་ནས་ལྷན་ཅིག་སྐྱེས་པའི་དགའ་བ་དང་༔ སྟོང་པ་གཉིས་སུ་མེད་པའི་ཡེ་ཤེས་ངོས་བཟུང་ཞིང་སྦྱངས་པས༔ རང་འཆི་བའི་དུས་སུ༔ འབྱུང་བ་རིམ་གྱིས་བསྡུས་ནས་ཐིམ་པའི་མཐར༔ མ་ལས་ཐོབ་པའི་རཀྟ་གྱེན་དུ་འབྱུང་༔ ཕ་ལས་ཐོབ་པའི་བྱང་སེམས་སྤྱི་བོ་ནས་ཐུར་དུ་བབ་སྟེ༔ བྱང་སེམས་དཀར་དམར༔ དཀར་ལམ་དམར་ལམ་གྱི་སྣང་བ་ཤར་བའི་རྗེས་སུ་སྙིང་ཁར་ཕྲད་དོ༔ ལྷན་ཅིག་སྐྱེས་པའི་དགའ་བ་ཚད་མེད་པ་གཅིག་སྐྱེས་པ་དང་མཉམ་དུ༔ རྣམ་ཤེས་སྟོར་ནས་བརྒྱལ་ལོག་གིས་འགྲོ་བའི་དུས་སུ་ནང་དབུགས་ཆད་པས༔ དེའི་དུས་སུ་དགའ་བ་བཞི་དང་ཐབས་ལམ་བདེ་སྟོང་ལ་སྦྱངས་ཤིང་༔ དབང་གསུམ་པའི་དུས་ཀྱི༔ ལྷན་ཅིག་སྐྱེས་པའི་དགའ་བ་ངོ་འཕྲོད་པའི་གང་ཟག་དེ༔ ངེས་པར་ངོས་ཟིན་ནས་སྐད་ཅིག་གིས་ཡར་གྱི་ཟང་ཐལ་དུ་གྲོལ་བར་འགྱུར་བས༔ དེས་ན་གསང་སྔགས་ཐབས་ལམ་ཕོ་ཉའི་ལམ་ཟབ་པའི་གཏན་ཚིགས་དེ་ལྟར་རོ༔ དེར་ངོས་མ་ཟིན་ན་ཡང་༔ ཆོས་ཉིད་ཀྱི་བར་དོར་ཞི་ཁྲོ་ཡབ་ཡུམ་འཁྲིལ་སྦྱོར་གྱི་སྐུ་མཐོང་མ་ཐག་ཏུ༔ དབང་གསུམ་པའི་དུས་ཀྱི་ལྷན་ཅིག་སྐྱེས་པའི་དགའ་བའི་ཡེ་ཤེས་དྲན་ནས༔ ངོས་ཟིན་ཏེ་གྲོལ་བར་འགྱུར་རོ༔ དེར་ཡང་ངོས་མ་ཟིན་ན༔ སྲིད་པ་བར་དོ་ཕོ་མོ་ཆགས་པ་སྤྱོད་པ་མཐོང་མ་ཐག༔ ལྷན་ཅིག་སྐྱེས་པའི་དགའ་བའི་ཡེ་ཤེས་ངོས་ཟིན་ནས༔ མངལ་སྒོ་ཁེགས་ནས་ངེས་པར་བར་དོར་གྲོལ་ཏེ༔ རིག་འཛིན་ཐོབ་པར་འགྱུར་བས༔ གསང་སྔགས་གཞན་ལས་ཟབ་ཅིང་ལམ་མྱུར་བའི་ཕྱིར༔ ད་ལྟའང་འཇིག་རྟེན་གྱི་མི་ཁ་ལ་མི་སྐྲག་པར༔ འོག་སྒོ་བདེ་བ་ཆེན་པོའི་ཁྲིད་ལ་སྦྱང་བ་ནི་བར་དོའི་ཉམས་ལེན་དངོས་གཞི་ཡིན་པས༔ མཚན་ལྡན་གཞོན་ནུ་བཙལ་ཞིང་༔ ཟབ་ལམ་བདེ་བ་ལ་སྦྱང་བ་གལ་ཆེའོ༔ ཞིབ་པར་ནི་འོག་སྒོ་བདེ་བ་ཆེན་པོའི་ཁྲིད་ལས་ཤེས་སོ༔ དེ་ནི་ཆགས་ལམ་པའི་མངལ་སྒོ་དགག་པ་སྟེ༔ སྐལ་ལྡན་སྐྱེས་བུ་རབ་རྣམས་ཀྱི་སྤྱོད་ཡུལ་ལོ༔ ས་མ་ཡ༔
༈བཞི་པ་གྲོལ་ལམ་པའི་སྤོང་སེམས་ཀྱི་གཉེན་པོས་མངལ་སྒོ་དགག་པ་ནི༔
ད་ལྟར་དགེ་བསྙེན༔ དགེ་ཚུལ༔ དགེ་སློང་གང་ཡིན་ཀྱང་རུང་སྟེ༔ སྡོམ་པ་ལ་གཅེས་པར་བྱས་ནས༔ ཆགས་པ་སྤྱོད་པ་མཐོང་བའམ༔ ཆགས་ཡུལ་དྲན་པ་དང་༔ མི་སྡུག་པ་སྒོམ་པའམ༔ སྤོང་སེམས་དྲག་པོས་བསླབ་པ་ལ་གཅེས་པར་བྱས་པས༔ བར་དོར་ཕོ་མོ་ཆགས་པ་སྤྱོད་པ་མཐོང་བ་དང་༔ བསླབ་པ་དང་སྤོང་སེམས་དྲན་ཏེ༔ མངལ་དུ་མི་འཇུག་པར་མངལ་སྒོ་ཁེགས་པའམ༔ ཡང་དག་པའི་མངལ་དུ་སྐྱེས་ནས་མཐོ་རིས་ཐོབ་པར་འགྱུར་རོ༔ འདི་ནི་གོང་མ་ལས་ལམ་ཅུང་ཟད་དམན་པ་ཡིན་ནོ༔ ས་མ་ཡ༔
༈ལྔ་པ་འོད་གསལ་གྱིས་མངལ་སྒོ་དགག་པ་ནི༔
དེ་ལྟར་ཁྲེགས་ཆོད་ཀྱི་ཁྲིད་ལ་སྦྱང་ཞིང་༔ སྟོང་ཉིད་ཀྱི་དོན་ལ་འདྲེས་པར་བྱས་པས༔ རབ་འཆི་ཁའི་བར་དོའི་གཞིའི་འོད་གསལ་ངོས་ཟིན་ཏེ༔ བར་དོ་མེད་པར་ཆོས་སྐུ་ཟང་ཐལ་དུ་འགྲོ་བར་འགྱུར་རོ༔ ཐ་མའང་སྲིད་པ་བར་དོར་ཆགས་པ་སྤྱོད་པ་མཐོང་བ་དང་༔ སྟོང་ཉིད་འོད་གསལ་གྱི་དོན་རྒྱུད་ལ་ལྷང་གིས་ཤར་ནས་གྲོལ་བར་འགྱུར་རོ༔ ས་མ་ཡ༔
དྲུག་པ་སྒྱུ་ལུས་ཀྱིས་མངལ་སྒོ་དགག་པ་ནི༔
ད་ལྟར་སྒྱུ་ལུས་སྣང་བ་རང་གྲོལ་ལ་སྦྱངས་བས༔ བར་དོའི་འཇིགས་སྐྲག་དང་༔ མངལ་སྒོ་ཤར་བའི་ཚེ༔ སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེས་ཏེ་གྲོལ་བར་འགྱུར་རོ༔ དེ་རྣམས་ཐམས་ཅད་ཀྱི་ཉམས་ལེན་རྩ་བ་མདོར་བསྡུ་ན༔ སྐྱེ་གནས་བར་དོའི་སྣང་བ་ཐམས་ཅད༔ བསྐྱེད་རིམ་པས་ལྷ་དང་ལྷ་མོའི་རང་བཞིན་དུ་སྦྱང་༔ རྫོགས་རིམ་པས་ཅི་ཤར་ཅི་སྣང་ཐམས་ཅད་རང་བྱུང་ཡེ་ཤེས་སྟོང་ཉིད་ལྷང་ལྷང་སྦྱང་༔ གཞན་ཡང་སྣང་བ་ཐམས་ཅད་མེ་ལོང་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པ༔ སྣང་སྟོང་དབྱེར་མེད་དུ་སྦྱངས་བས༔ ཉིན་པར་གྱི་འཁྲུལ་སྣང་དག་སྣང་དུ་འཆར༔ དེས་རྨི་ལམ་གྱི་བདེན་ཞེན་གྲོལ་ནས༔ རྨི་ལམ་རྨི་ལམ་དུ་ཤེས་པའམ༔ འོད་གསལ་དུ་འཆར༔ དེས་བར་དོའི་འཁྲུལ་སྣང་དག་སྣང་དུ་འཆར་ནས་བར་དོར་གྲོལ་བར་འགྱུར་རོ༔
དེ་ཉམས་སུ་ལེན་པ་ནི༔ དུས་རྒྱུན་དུ་ད་ལྟར་གྱི་སྣང་བ་སོ་མ་འདི༔ མ་བཅོས་ཀ་དག་གི་ངང་ལ་ཕྱམ་མེ་བཞག༔ གལ་ཏེ་རྟོག་པ་འཕྲོ་ན༔ གྲོལ་ལུགས་ཆེན་པོ་བཞིའི་གདེང་གིས་ཟིན་པར་བྱས་ལ༔ ཅི་སྣང་གང་ཤར་རང་གྲོལ་དུ་སྦྱང་ངོ་༔ གཞན་ཡང་འདི་སྙམ་དུ༔ ད་ལྟའི་སྣང་ཡུལ་འདི་རྣམས་ཐམས་ཅད༔ ང་ཤི་ནས་བར་དོར་འཁྱམས་པའི་སྣང་ཡུལ༔ ཡད་ཡུད་ཟང་ཟིང་དུ་འདུག༔ ཡུལ་འདི་རྣམས་ཀྱང་སྲིད་པ་བར་དོའི་ཡུལ་དུ་འདུག་ཅིང་༔ སེམས་ཅན་སྐྱེ་འགྲོ་འདི་རྣམས་ཀྱང་བར་དོའི་སེམས་ཅན་ཡིན༔ རླུང་སྒྲ་འུ་རུ་རུ་ཟེར་བ་དང་༔ འབྲུག་དང་༔ གློག་དང་༔ ཆར་པ་དང་༔ སེར་བ་དང་༔ མུན་རུག་པ་དང་༔ མི་སྐད་ཁྱི་སྐད་ཀུ་ཏིར་ཏིར་བ་དང་༔ གླུ་གར་དང་༔ རྩེད་བྲོ་དང་༔ དམག་འཁྲུགས་དང་༔ ཁ་སྐད་མི་གཅིག་པའི་གླེང་མོ་འདི་རྣམས་དང་༔ ལས་སྣ་ཚོགས་བྱེད་པ་དང་༔ གཅིག་ཏུ་མ་ངེས་ཤིང་༔ ཟང་ཟིང་སྣ་ཚོགས་ཀྱིས་ཟང་ཟིང་པོར་གྱུར་པ་འདི་བར་དོ་ཡིན་པར་ཐག་ཆོད༔ དེ་རིང་དོ་ནུབ་འཕྲད་པའི་གྲོགས་དང་གཉེན་འདུན་འགྲུལ་རོག༔ འདི་རྣམས་ཀྱང་ཤི་ནས་བདག་དང་ལྷན་ཅིག་ཏུ་བར་དོར་འཁྱམས་པ་ཡིན་པར་འདུག༔ མི་བདེན་པར་འདུག༔ རྨི་ལམ་ལྟ་བུ༔ སྒྱུ་མ་ལྟ་བུ༔ གཏད་མེད་དུ་འདུག་བདེན་མེད་དུ་འདུག་སྙམ་དུ་བསམ་ལ༔ ཡང་སྔར་གྱི་སྐྱབས་འགྲོ་ནས་བཟུང་སྟེ༔ བསྐྱེད་རིམ༔ རྫོགས་རིམ༔ སྟོང་ཉིད་ཕྱག་རྒྱ་ཆེན་པོའི་ངང་ལ་ཕྱམ་ཕྱམ་བཞག༔ བག་ཆགས་གོམས་འདྲེས་སུ་བྱེད་པ་ཡིན་པས༔ རྒྱུན་དུ་བར་དོ་ཡིན་སྙམ་དུ་བསམས་ཤིང༔ ངག་ནས་ཀྱང་བར་དོ་ཡིན་བར་དོ་ཡིན༔ ཨ་ཙ་མ༔ བདག་བར་དོར་འཁྱམས་ནས་འདུག་པས༔ བླ་མ་བླ་མ་ཞེས་བརྗོད༔ སྐབས་སུ་རབ་མདའ་སྦྲོན་པའི་སྨོན་ལམ་དང་༔ བར་དོ་རྩ་ཚིག༔ འཕྲང་སྒྲོལ༔ འཇིགས་སྐྱོབ་མའི་སྨོན་ལམ་རྣམས་ཡང་ཡང་གདབ༔ ཐོས་གྲོལ་དང་བར་དོའི་ཆོས་སྐོར་ཐམས་ཅད་ལ་ཡང་ནས་ཡང་དུ་བལྟའོ༔ མདོར་ན་བར་དོའི་ཆོས་ལ་བློ་བྱང་བར་བྱེད་པ་དང་༔ འདུན་པ་སྦྱང་བ་ལས༔ ལྷག་པར་བསྒོམ་རྒྱུ་མེད་དེ༔ བར་དོའི་འདུན་པ་རྒྱུན་མི་ཆད་པར་བྱ༔ རྗེས་སུ་སེམས་ཉིད་མ་བཅོས་པའི་ངང་ལ་ཕྱམ་ཕྱམ་བཞག༔ བར་དོའི་འདུན་པ་དེས་རྒྱུད་བསྐུལ་ནས་དགེ་སྦྱོར་ལ་བརྩོན་པར་བྱའོ༔ ཞིབ་ཏུ་ཆོས་ཉིད་བར་དོར་ཐོས་གྲོལ་དང་༔ སྲིད་པ་བར་དོའི་ཐོས་གྲོལ་གཉིས་སུ་བལྟའོ༔ སྒྲོན་མ་དྲུག་དང་༔ བར་དོའི་རྒྱབ་ཆོས་དང་བར་དོའི་ངོ་སྤྲོད་ཐམས་ཅད་ལ་བློ་ཤིན་ཏུ་སྦྱང་བར་བྱའོ༔ དེས་ནི་རབ་ཚེ་འདིར༔ འབྲིང་འཆི་ཁ༔ ཐ་མ་ཆོས་ཉིད་བར་དོ༔ ཡང་ཐ་སྲིད་པའི་བར་དོར༔ ལས་ཀྱི་འཕྲོ་མཐུད་ནས་གྲོལ་བར་ཐེ་ཚོམ་མེད་དོ༔ སྲིད་པ་བར་དོའི་ཁྲིད་ཡིག༔ སྲིད་པ་རང་གྲོལ་ཞེས་བྱ་བ༔ ས་མ་ཡ༔ ཨེ་མ༔ བར་དོ་དྲུག་གི་དམར་ཁྲིད་རང་གྲོལ་འདི༔ རྒྱལ་བའི་དགོངས་པ་ཀུན་གྱི་མདོ་འགག་ཡིན༔ ཐེག་པའི་ཟབ་ཆོས་ཀུན་གྱི་ཡང་སྙིང་ཡིན༔ འགྲོ་རྣམས་ཐར་ལམ་ཁྲིད་པའི་ཉམས་ཁྲིད་ཡིན༔ མ་འོངས་བསྐལ་པ་དུས་ཀྱི་ཐ་མ་ལ༔ འགྲོ་བ་ཐམས་ཅད་ཆོས་མིན་སྤྱོད་པའི་ཚེ༔ ཟབ་ལམ་འདི་ཡིན་འགྲོ་ཀུན་སྒྲོལ་བར་ཤོག༔ མ་ལུས་རྫོགས་པའི་སངས་རྒྱས་ཐོབ་པར་ཤོག༔ བར་དོ་དྲུག་གི་ཁྲིད་ཡིག་ཆེན་མོ༔ ཉམས་ཁྲིད་དགོངས་པ་རང་གྲོལ་ཞེས་བྱ་བ༔ ཇི་སྲིད་འཁོར་བ་སྟོང་པར་མ་གྱུར་ཚེ༔ དེ་སྲིད་དམ་པའི་ཆོས་འདི་མ་རྫོགས་སོ༔ ས་མ་ཡ༔ གཏེར་རྒྱ༔ སྦས་རྒྱ༔ གྲུབ་ཐོབ་ཀརྨ་གླིང་པས༔ སྒམ་པོ་གདར་གྱི་རི་བོ་ནས་བཏོན་པའོ༔ གཅིག་བརྒྱུད་དུ་བྱས་ནས༔ གུ་རུ་ཉི་ཟླ་འོད་ཟེར་ལ་ཟབ་ཆོས་འདིའི་བདག་པོར་བཀའ་བབས་པའོ༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ རིག་པ་ངོ་སྤྲོད་ཅེར་མཐོང་རང་གྲོལ་ཞེས་བྱ་བ་བཞུགས་སོ༔ རིག་པ་རང་གསལ་སྐུ་གསུམ་ལྷ་ལ་འདུད༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ རིག་པ་ངོ་སྤྲོད་ཅེར་མཐོང་རང་གྲོལ་བསྟན༔ འདི་ལྟར་རང་གི་རིག་པ་ངོ་སྤྲོད་ཀྱིས༔ ལེགས་པར་དགོངས་ཤིག་སྐལ་ལྡན་རིགས་ཀྱི་བུ༔ ས་མ་ཡ༔ རྒྱ་རྒྱ་རྒྱ༔
ཨེ་མ་ཧོ༔ འཁོར་འདས་ཡོངས་ལ་ཁྱབ་པའི་སེམས་གཅིག་པུ༔ ཡེ་ནས་རང་ཉིད་ཡིན་ཀྱང་ངོ་མ་ཤེས༔ གསལ་རིག་རྒྱུན་ཆད་མེད་ཀྱང་ཞལ་མ་མཇལ༔ འགག་མེད་ཅིར་ཡང་འཆར་ཏེ་ངོས་མ་ཟིན༔ འདི་ཉིད་རང་ངོ་ཤེས་པར་བྱ་བའི་ཕྱིར༔ དུས་གསུམ་རྒྱལ་བས་ཆོས་སྒོ་བརྒྱད་ཁྲི་དང་༔ བཞི་སྟོང་ལ་སོགས་བསམ་གྱིས་མི་ཁྱབ་པ༔ གསུངས་པ་ཐམས་ཅད་འདི་ཉིད་རྟོགས་ཕྱིར་ལས༔ གཞན་དུ་ཅི་ཡང་རྒྱལ་བས་གསུངས་པ་མེད༔ གསུང་རབས་ནམ་མཁའི་མཐའ་མཉམ་དཔག་མེད་ཀྱང་༔ དོན་ལ་རིག་པ་ངོ་སྤྲོད་ཚིག་གསུམ་པོ༔ རྒྱལ་བའི་དགོངས་པ་མངོན་སུམ་ངོ་སྤྲོད་འདི༔ སྦ་འཕྲི་མེད་པར་མཛུབ་ཚུགས་འདི་ཀ་ཡིན༔ ཀྱེ་ཧོ་སྐལ་ལྡན་བུ་དག་ཚུར་ཉོན་དང་༔ སེམས་ཞེས་ཟེར་བའི་ཡོངས་གྲགས་སྒྲ་བོ་ཆེ༔ འདི་ཉིད་མ་རྟོགས་ལོག་རྟོགས་ཕྱོགས་རྟོགས་དང་༔ ཡང་དག་ཅི་བཞིན་ཉིད་དུ་མ་རྟོགས་པས༔ གྲུབ་མཐའི་འདོད་པ་བསམ་གྱིས་མི་ཁྱབ་བྱུང་༔ དེ་ཡང་སོ་སོའི་སྐྱེ་བོ་ཐ་མལ་པས༔ མ་རྟོགས་རང་ངོ་རང་གི་མ་ཤེས་པས༔ ཁམས་གསུམ་རྒྱུད་དྲུག་འཁྱམས་ཤིང་སྡུག་བསྔལ་སྤྱོད༔ དེ་ཡང་རང་སེམས་འདི་ཉིད་མ་རྟོགས་སྐྱོན༔ ཕྱི་རོལ་མུ་སྟེགས་ལོག་པར་རྟོག་པ་སྟེ༔ རྟག་ཆད་མཐའ་ལ་ལྟུང་བས་ཕྱིན་ཅི་ལོག༔ དེ་ཡང་རང་སེམས་འདི་ཉིད་མ་རྟོགས་སྐྱོན༔ ཉན་ཐོས་རང་རྒྱལ་ཕྱོགས་ཙམ་བདག་མེད་པར༔ རྟོགས་པར་འདོད་ཀྱང་ཅི་བཞིན་ཉིད་མ་རྟོགས༔ གཞན་ཡང་རང་རང་གཞུང་དང་གྲུབ་མཐའ་ཡི༔ འདོད་པས་བཅིངས་པས་འོད་གསལ་མ་མཐོང་བསྒྲིབས༔ ཉན་ཐོས་རང་རྒྱལ་གཟུངས་འཛིན་ཞེན་པས་བསྒྲིབས༔ དབུ་མ་བདེན་གཉིས་མཐའ་ལ་ཞེན་པས་བསྒྲིབས༔ ཀྲི་ཡོག་བསྙེན་སྒྲུབ་མཐའ་ལ་ཞེན་པས་བསྒྲིབས༔ མ་ཧཱ་ཨ་ནུ་དབྱིངས་རིག་ཞེན་པས་བསྒྲིབས༔
གཉིས་མེད་དོན་ལ་གཉིས་སུ་ཕྱེས་བས་གོལ༔ གཉིས་མེད་གཅིག་ཏུ་མ་གྱུར་སངས་མི་རྒྱ༔ ཐམས་ཅད་རང་སེམས་འཁོར་འདས་དབྱེར་མེད་ལ༔ སྤང་བླང་འདོར་ལེན་ཐེག་པས་འཁོར་བར་འཁྱམས༔ རང་རིག་སྐུ་གསུམ་རྩོལ་མེད་ལྷུན་གྲུབ་ལ༔ འདི་མིན་ཐག་རིང་གཞན་དུ་བགྲོད་ཐབས་ཀྱིས༔ ས་ལམ་རྩི་བའི་རྨོངས་པ་དོན་ལ་གཡེལ༔ སངས་རྒྱས་དགོངས་པ་བློ་ལས་འདས་པ་ལ༔ དམིགས་གཏད་མཚན་མའི་སྒོམ་བཟླས་བྱེད་པས་འཁྲུལ༔ དེ་ཕྱིར་བྱས་ཆོས་བྱེ་བྲག་ཀུན་བསྐྱུར་ལ༔ འདི་ལྟར་རིག་པ་ཅེར་མཐོང་རང་གྲོལ་དུ༔ བསྟན་པས་ཆོས་ཀུན་རང་གྲོལ་ཆེན་པོར་རྟོགས༔ དེ་ཕྱིར་རྫོགས་པ་ཆེན་པོར་ཀུན་ཀྱང་རྫོགས༔ ས་མ་ཡ༔ རྒྱ་རྒྱ་རྒྱ༔ ཨེ་མ་ཧོ༔ སེམས་ཞེས་བྱ་བའི་རིག་རིག་ཏུར་ཏུར་པོ༔ ཡོད་ནི་གཅིག་ཀྱང་ཡོད་པ་མ་ཡིན་ཏེ༔ བྱུང་ནི་འཁོར་འདས་བདེ་སྡུག་སྣ་ཚོགས་བྱུང་༔ འདོད་ནི་ཐེག་པ་བཅུ་གཉིས་ལྟར་དུ་འདོད༔ མིང་ནི་བསམ་གྱིས་མི་ཁྱབ་སོ་སོར་བཏགས༔ ལ་ལ་དག་གིས ་སེམས་ཉིད་སེམས་ཉིད་ཟེར༔ མུ་སྟེགས་ལ་ལས་བདག་ཅེས་མིང་དུ་བཏགས༔ ཉན་ཐོས་པས་ནི་གང་ཟག་བདག་མེད་ཟེར༔ སེམས་ཙམ་པས་ནི་སེམས་ཞེས་མིང་དུ་བཏགས༔ ལ་ལས་དབུ་མ་ཞེས་པའི་མིང་དུ་བཏགས༔ ལ་ལས་ཤེས་རབ་ཕ་རོལ་ཕྱིན་པ་ཟེར༔ ལ་ལས་བདེ་གཤེགས་སྙིང་པོ་མིང་དུ་བཏགས༔ ལ་ལས་ཕྱག་རྒྱ་ཆེན་པོ་མིང་དུ་བཏགས༔ ལ་ལས་ཐིག་ལེ་ཉག་གཅིག་མིང་དུ་བཏགས༔ ལ་ལས་ཆོས་ཀྱི་དབྱིངས་ཞེས་མིང་དུ་བཏགས༔ ལ་ལས་ཀུན་གཞི་ཞེས་པའི་མིང་དུ་བཏགས༔ ལ་ལས་ཐ་མལ་ཤེས་པ་མིང་དུ་བཏགས༔ འདི་ཉིད་མངོན་སུམ་མཛུབ་ཚུགས་ངོ་སྤྲད་ན༔ འདས་པའི་རྟོག་པ་རྗེས་མེད་ཡལ་བའི་རྟིང་༔ མ་འོངས་རྟོག་པ་མ་སྐྱེས་སོ་མ་ལ༔ ད་ལྟར་བཟོ་མེད་རང་ལུགས་གནས་པའི་དུས༔ ཐ་མལ་དུས་ཀྱི་ཤེས་པ་འདི་ཀ་ལ༔ རང་གི་རང་ལ་ཅེར་གྱིས་བལྟས་པའི་ཚེ༔ བལྟས་པས་མཐོང་རྒྱུ་མེད་པའི་སལ་ལེ་བ༔ རིག་པ་མངོན་སུམ་རྗེན་པ་ཧྲིག་གེ་བ༔ ཅི་ཡང་གྲུབ་པ་མེད་པས་སྟོང་སང་ངེ་༔ གསལ་སྟོང་གཉིས་སུ་མེད་པས་ཡིར་རེ་བ༔ རྟག་པ་མ་ཡིན་ཅིར་ཡང་གྲུབ་པ་མེད༔ ཆད་པ་མ་ཡིན་སལ་ལེ་ཧྲིག་གེ་བ༔ གཅིག་ཏུ་མ་ཡིན་དུ་མ་རིག་ཅིང་གསལ༔ དུ་མ་མ་གྲུབ་དབྱེར་མེད་རོ་གཅིག་ངང་༔ གཞན་ནས་མེད་དེ་རང་རིག་འདི་ཉིད་དོ༔ དངོས་པོའི་གནས་ལུགས་དོན་གྱི་ངོ་སྤྲོད་དེ༔ འདི་ལ་སྐུ་གསུམ་དབྱེར་མེད་གཅིག་ཏུ་ཚང་༔ ཅིར་ཡང་མ་གྲུབ་སྟོང་པ་ཆོས་ཀྱི་སྐུ༔ སྟོང་པའི་རང་གདངས་གསལ་བ་ལོངས་སྐུ་ཡིན༔
འགག་མེད་ཅིར་ཡང་འཆར་བ་སྤྲུལ་པའི་སྐུ༔ གསུམ་ཀ་གཅིག་ཏུ་ཚང་བ་ངོ་བོ་ཉིད༔ འདི་ཉིད་མཛུབ་ཚུགས་བཙན་ཐབས་ངོ་སྤྲད་ན༔ ད་ལྟ་རང་གི་ཤེས་པ་འདི་ཀ་ཡིན༔ མ་བཅོས་རང་གསལ་འདི་ཀ་ཡིན་པ་ལ༔ སེམས་ཉིད་མ་རྟོགས་བྱ་བ་ཅི་ལ་ཟེར༔ འདི་ལ་བསྒོམ་རྒྱུ་ཅི་ཡང་མེད་པ་ལ༔ བསྒོམ་པས་མ་བྱུང་བྱ་བ་ཅི་ལ་ཟེར༔ རིག་པ་མངོན་སུམ་འདི་ཀ་ཡིན་པ་ལ༔ རང་སེམས་མ་རྙེད་བྱ་བ་ཅི་ལ་ཟེར༔ གསལ་རིག་རྒྱུན་ཆད་མེད་པ་འདི་ཀ་ལ༔ སེམས་ངོ་མ་མཐོང་བྱ་བ་ཅི་ལ་ཟེར༔ ཡིད་ཀྱི་བསམ་མཁན་ཁོ་རང་ཡིན་པ་ལ༔ བཙལ་བས་མ་རྙེད་བྱ་བ་ཅི་ལ་ཟེར༔ འདི་ལ་བྱ་རྒྱུ་ཅི་ཡང་མེད་པ་ལ༔ བྱས་པས་མ་བྱུང་བྱ་བ་ཅི་ལ་ཟེར༔ མ་བཅོས་རང་གསལ་བཞག་པས་ཆོག་པ་ལ༔ གནས་སུ་མ་བཏུབ་བྱ་བ་ཅི་ལ་ཟེར༔ བྱར་མེད་ཅོག་གེ་བཞག་པས་ཆོག་པ་ལ༔ དེ་ལ་མ་ནུས་བྱ་བ་ཅི་ལ་ཟེར༔ གསལ་རིག་སྟོང་གསུམ་དབྱེར་མེད་ལྷུན་གྲུབ་ལ༔ བསྒྲུབས་པས་མ་གྲུབ་བྱ་བ་ཅི་ལ་ཟེར༔ རྒྱུ་རྐྱེན་མེད་པ་རང་བྱུང་ལྷུན་གྲུབ་ལ༔ རྩོལ་བས་མ་ནུས་བྱ་བ་ཅི་ལ་ཟེར༔ རྟོག་པ་ཤར་གྲོལ་དུས་མཉམ་ཡིན་པ་ལ༔ གཉེན་པོས་མ་ཐུབ་བྱ་བ་ཅི་ལ་ཟེར༔ ད་ལྟའི་ཤེས་པ་འདི་ཀ་ཡིན་པ་ལ༔ འདི་ལ་མི་ཤེས་བྱ་བ་ཅི་ལ་ཟེར༔ སེམས་ཉིད་སྟོང་པ་གཞི་མེད་ཡིན་པར་ངེས༔ རང་སེམས་དངོས་མེད་ནམ་མཁའ་སྟོང་པ་འདྲ༔ འདྲ་འམ་མི་འདྲ་རང་གི་སེམས་ལ་ལྟོས༔ སྟོང་པ་ཕྱང་ཆད་ཆད་ལྟ་མ་ཡིན་པར༔ རང་བྱུང་ཡེ་ཤེས་ཡེ་ནས་གསལ་བར་ངེས༔ རང་བྱུང་རང་གསལ་ཉི་མའི་སྙིང་པོ་འདྲ༔ འདྲ་འམ་མི་འདྲ་རང་གི་སེམས་ལ་ལྟོས༔ རིག་པ་ཡེ་ཤེས་རྒྱུན་ཆད་མེད་པར་ངེས༔ རིག་པ་རྒྱུན་ཆད་མེད་པ་ཆུ་རྒྱུན་འདྲ ༔ འདྲ་འམ་མི་འདྲ་རང་གི་སེམས་ལ་ལྟོས༔ རྣམ་རྟོག་འགྱུ་དྲན་ངོས་བཟུང་མེད་པར་ངེས༔ འགྱུ་བ་དངོས་མེད་བར་སྣང་སེར་བུ་འདྲ༔ འདྲ་འམ་མི་འདྲ་རང་གི་སེམས་ལ་ལྟོས༔ ཅི་སྣང་ཐམས་ཅད་རང་སྣང་ཡིན་པར་ངེས༔ སྣང་བ་རང་སྣང་མེ་ལོང་གཟུགས་བརྙན་འདྲ༔ འདྲ་འམ་མི་འདྲ་རང་གི་སེམས་ལ་ལྟོས༔ མཚན་མ་ཐམས་ཅད་རང་སར་གྲོལ་བར་ངེས༔ རང་བྱུང་རང་གྲོལ་བར་སྣང་སྤྲིན་དང་འདྲ༔ འདྲ་འམ་མི་འདྲ་རང་གི་སེམས་ལ་ལྟོས༔ སེམས་ལས་མ་གཏོགས་གཞན་ན་ཆོས་མེད་པས༔ ལྟ་བས་བལྟ་རྒྱུ་གཞན་ན་ཆོས་མེད་དོ༔ སེམས་ལས་མ་གཏོགས་གཞན་ན་ཆོས་མེད་པས༔ སྒོམ་པས་བསྒོམ་རྒྱུ་གཞན་ན་ཆོས་མེད་དོ༔ སེམས་ལས་མ་གཏོགས་གཞན་ན་ཆོས་མེད་པས༔ སྤྱོད་པ་སྤྱོད་རྒྱུ་གཞན་ན་ཆོས་མེད་དོ༔ སེམས་ལས་མ་གཏོགས་གཞན་ན་ཆོས་མེད་པས༔ དམ་ཚིག་བསྲུང་རྒྱུ་གཞན་ན་ཆོས་མེད་དོ༔ སེམས་ལས་མ་གཏོགས་གཞན་ན་ཆོས་མེད་པས༔ འབྲས་བུ་བསྒྲུབ་རྒྱུ་གཞན་ན་ཆོས་མེད་དོ༔ ཡང་ལྟོས་ཡང་ལྟོས་རང་གི་སེམས་ལ་ལྟོས༔ ཕྱི་རོལ་ནམ་མཁའི་དབྱིངས་སུ་ཕར་བལྟས་པས༔ སེམས་འདི་འཕྲོ་བས་འཕྲོ་ས་མི་གདའ་ན༔ ནང་དུ་རང་གི་སེམས་ལ་ཚུར་བལྟས་པས༔ རྟོག་པ་འཕྲོ་བའི་འཕྲོ་མཁན་མི་གདའ་ན༔ རང་སེམས་འཕྲོ་འཕྲོ་མེད་པའི་སལ་ལེ་བ༔ རང་རིག་འོད་གསལ་སྟོང་པ་ཆོས་ཀྱི་སྐུ༔ སྤྲིན་མེད་དྭངས་པའི་མཁའ་ལ་ཉི་ཤར་འདྲ༔ རྣམ་རྟོག་མི་མངའ་ཅིར་ཡང་སལ་ལེར་མཁྱེན༔ འདི་དོན་རྟོགས་དང་མ་རྟོགས་ཁྱད་པར་ཆེ༔ གདོད་ནས་མ་སྐྱེས་རང་བྱུང་འོད་གསལ་འདི༔ ཕ་མ་མེད་པའི་རིག་པའི་ཁྱེའུ་ཆུང་མཚར༔ སུས་ཀྱང་མ་བྱས་རང་བྱུང་ཡེ་ཤེས་མཚར༔ སྐྱེ་མ་མྱོང་ཞིང་འཆི་རྒྱུ་མེད་པ་མཚར༔ མངོན་སུམ་གསལ་ཡང་མཐོང་མཁན་མེད་པ་འཚར༔ འཁོར་བ་འཁྱམས་ཀྱང་ངན་དུ་མི་འགྲོ་མཚར༔ སངས་རྒྱས་ཐོབ་ཀྱང་བཟང་དུ་མི་འགྲོ་མཚར༔ ཀུན་ལ་ཡོད་ཀྱང་ངོ་མ་ཤེས་པ་མཚར༔ འདི་བཞག་འབྲས་བུ་གཞན་ཞིག་རེ་བ་མཚར༔ རང་ལ་ཡོད་ཀྱང་གཞན་དུ་བཙལ་བ་མཚར༔ ཨེ་མ་ཧོ༔ ད་ལྟའི་རིག་པ་དངོས་མེད་གསལ་བ་འདི༔ འདི་ཀ་ལྟ་བ་ཀུན་གྱི་ཡང་རྩེ་ཡིན༔ དམིགས་མེད་ཁྱབ་གདལ་བློ་དང་བྲལ་བ་འདི༔ འདི་ཀ་སྒོམ་པ་ཀུན་གྱི་ཡང་རྩེ་ཡིན༔ མ་བཅོས་འཛིན་མེད་ལྷུག་པར་འཇོག་པ་འདི༔ འདི་ཀ་སྤྱོད་པ་ཀུན་གྱི་ཡང་རྩེ་ཡིན༔ མ་བཙལ་ཡེ་ནས་ལྷུན་གྱིས་གྲུབ་པ་འདི༔ འདི་ཀ་འབྲས་བུ་ཀུན་གྱི་ཡང་རྩེ་ཡིན༔ ནོར་བ་མེད་པས་ཐིག་ཆེན་བཞི་བསྟན་པ༔ ལྟ་བ་ནོར་ས་མེད་པའི་ཐིག་ཆེན་ནི༔ ད་ལྟའི་རིག་པ་སལ་ལེ་འདི་ཡིན་པས༔ གསལ་ལ་མི་ནོར་བས་ན་ཐིག་ཅེས་བྱ༔ སྒོམ་པ་ནོར་ས་མེད་པའི་ཐིག་ཆེན་ནི༔ ད་ལྟའི་ཤེས་པ་སལ་ལེ་འདི་ཡིན་པས༔ གསལ་ལ་མི་ནོར་བས་ན་ཐིག་ཅེས་བྱ༔ སྤྱོད་པ་ནོར་ས་མེད་པའི་ཐིག་ཆེན་ནི༔ ད་ལྟའི་ཤེས་པ་སལ་ལེ་འདི་ཡིན་པས༔ གསལ་ལ་མི་ནོར་བས་ན་ཐིག་ཅེས་བྱ༔ འབྲས་བུ་ནོར་ས་མེད་པའི་ཐིག་ཆེན་ནི༔ ད་ལྟའི་ཤེས་པ་སལ་ལེ་འདི་ཡིན་པས༔ གསལ་ལ་མི་ནོར་བས་ན་ཐིག་ཅེས་བྱ༔ མི་འགྱུར་བ་ཡི་གཟེར་ཆེན་བཞི་བསྟན་པ༔ ལྟ་བ་འགྱུར་བ་མེད་པའི་གཟེར་ཆེན་ནི༔ ད་ལྟའི་ཤེས་རིག་སལ་ལེ་འདི་ཀ་ཡིན༔ དུས་གསུམ་བསྟན་པའི་ཕྱིར་ན་གཟེར་ཞེས་བྱ༔ སྒོམ་པ་འགྱུར་བ་མེད་པའི་གཟེར་ཆེན་ནི༔ ད་ལྟའི་ཤེས་རིག་སལ་ལེ་འདི་ཀ་ཡིན༔ དུས་གསུམ་བསྟན་པའི་ཕྱིར་ན་གཟེར་ཞེས་བྱ༔ སྤྱོད་པ་འགྱུར་བ་མེད་པའི་གཟེར་ཆེན་ནི༔ ད་ལྟའི་ཤེས་རིག་སལ་ལེ་འདི་ཀ་ཡིན༔ དུས་གསུམ་བསྟན་པའི་ཕྱིར་ན་གཟེར་ཞེས་བྱ༔ འབྲས་བུ་འགྱུར་བ་མེད་པའི་གཟེར་ཆེན་ནི༔ ད་ལྟའི་ཤེས་རིག་སལ་ལེ་འདི་ཀ་ཡིན༔ དུས་གསུམ་བསྟན་པའི་ཕྱིར་ན་གཟེར་ཞེས་བྱ༔
དུས་གསུམ་གཅིག་ཏུ་བཞག་པའི་མན་ངག་ནི༔ སྔར་རྗེས་མི་བཅད་འདས་པའི་འདུ་ཤེས་དོར༔ ཕྱི་མདུན་མི་བསུ་ཡིད་ཀྱི་འབྲེལ་ཐག་བཅད༔ ད་ལྟ་འཛིན་མེད་ནམ་མཁའི་ངང་ལ་བཞག༔ སྒོམ་དུ་མེད་དེ་ཅིར་ཡང་མི་སྒོམ་ཞིང་༔ ཡེངས་སུ་མེད་དེ་ཡེངས་མེད་དྲན་པ་བརྟེན༔ སྒོམ་མེད་ཡེངས་མེད་ངང་ལ་གྱེར་གྱིས་ལྟོས༔ རང་རིག་ཤེས་པ་རང་གསལ་ལྷང་ངེ་བ༔ ཤར་བ་དེ་ཀ་བྱང་ཆུབ་སེམས་ཞེས་བྱ༔ བསྒོམ་དུ་མེད་དེ་ཤེས་བྱའི་ཡུལ་ལས་འདས༔ ཡེངས་སུ་མེད་དེ་ངོ་བོ་ཉིད་ཀྱིས་གསལ༔ སྣང་སྟོང་རང་གྲོལ་གསལ་སྟོང་ཆོས་ཀྱི་སྐུ༔ སངས་རྒྱས་ལམ་གྱིས་མི་བསྒྲུབ་མངོན་གྱུར་པས༔ རྡོ་རྗེ་སེམས་དཔའ་དུས་འདིར་མཐོང་བ་ཡིན༔ མཐར་ཐུག་ཟད་སར་སྐྱོལ་བའི་གདམས་པ་ནི༔ ལྟ་བ་མི་མཐུན་རྒྱ་ཆེར་གྲངས་མང་ཡང་༔ རང་རིག་སེམས་ཉིད་རང་བྱུང་ཡེ་ཤེས་ལ༔ འདི་ལ་བལྟ་བྱ་ལྟ་བྱེད་གཉིས་སུ་མེད༔ ལྟ་བ་མ་བལྟ་ལྟ་མཁན་མཁན་པོ་ཚོལ༔ ལྟ་མཁན་ཁོ་རང་བཙལ་བས་མ་རྙེད་ན༔ དེ་ཚེ་ལྟ་བ་ཟད་སར་སྐྱོལ་བ་ཡིན༔ ལྟ་བའི་ཕུག་ཀྱང་དེ་ཀ་རང་ལ་ཐུག༔ ལྟ་བས་བལྟ་རྒྱུ་ཅི་ཡང་མེད་པ་ལ༔ ཡེ་མེད་སྟོང་པ་ཕྱལ་བར་མ་སོང་བར༔ ད་ལྟའི་རང་རིག་ཤེས་པ་སལ་ལེ་བ༔ རྫོགས་པ་ཆེན་པོའི་ལྟ་བ་དེ་ཀ་ཡིན༔ རྟོགས་དང་མ་རྟོགས་དེ་ལ་གཉིས་སུ་མེད༔ སྒོམ་པ་མི་མཐུན་རྒྱ་ཆེན་གྲངས་མང་ཡང་༔ རང་རིག་ཐ་མལ་ཤེས་པ་ཟང་ཐལ་ལ༔ བསྒོམ་བྱ་དང་ནི་སྒོམ་བྱེད་གཉིས་སུ་མེད༔ སྒོམ་པས་མ་སྒོམས་སྒོམ་པའི་མཁན་པོ་ཚོལ༔ སྒོམ་པའི་མཁན་པོ་བཙལ་བས་མ་རྙེད་ན༔ དེ་ཚེ་སྒོམ་པ་ཟད་སར་སྐྱོལ་བ་ཡིན༔ སྒོམ་པའི་ཕུག་ཀྱང་དེ་ཀ་རང་ལ་ཐུག༔ བསྒོམ་པར་བྱ་རྒྱུ་ཅི་ཡང་མེད་པ་ལ༔ བྱིང་རྨུགས་འཐིབ་རྒོད་དབང་དུ་མ་སོང་བར༔ ད་ལྟ་མ་བཅོས་ཤེས་པ་སལ་ལེ་བ༔ མ་བཅོས་མཉམ་པར་བཞག་པ་བསམ་གཏན་ཡིན༔ གནས་དང་མི་གནས་དེ་ལ་གཉིས་སུ་མེད༔ སྤྱོད་པ་མི་མཐུན་རྒྱ་ཆེན་གྲངས་མང་ཡང་༔ རང་རིག་ཡེ་ཤེས་ཐིག་ལེ་ཉག་གཅིག་ལ༔ སྤྱད་བྱ་དང་ནི་སྤྱོད་བྱེད་གཉིས་སུ་མེད༔ སྤྱོད་པ་མ་སྤྱོད་སྤྱོད་མཁན་དེ་ཉིད་ཚོལ༔ སྤྱོད་མཁན་དེ་ཉིད་བཙལ་བས་མ་རྙེད་ན༔ དེ་ཚེ་སྤྱོད་པ་ཟད་སར་སྐྱོལ་བ་ཡིན༔ སྤྱོད་པའི་ཕུག་ཀྱང་དེ་ཀ་རང་ལ་ཐུག༔ སྤྱོད་པར་བྱ་རྒྱུ་ཅི་ཡང་མེད་པ་ལ༔ བག་ཆགས་འཁྲུལ་བའི་དབང་དུ་མ་སོང་བར༔ ད་ལྟའི་ཤེས་པ་མ་བཅོས་རང་གསལ་ལ༔ བཅོས་བསླད་བླང་དོར་གང་ཡང་མ་བྱེད་པར༔ དེ་ཀ་རྣམ་པར་དག་པའི་སྤྱོད་པ་ཡིན༔
དག་དང་མ་དག་དེ་ལ་གཉིས་སུ་མེད༔ འབྲས་བུ་མི་མཐུན་རྒྱ་ཆེ་གྲངས་མང་ཡང་༔ རང་རིག་སེམས་ཉིད་སྐུ་གསུམ་ལྷུན་གྲུབ་ལ༔ བསྒྲུབ་བྱ་དང་ནི་སྒྲུབ་བྱེད་གཉིས་སུ་མེད༔ འབྲས་བུ་མ་སྒྲུབས་སྒྲུབ་མཁན་དེ་ཉིད་ཚོལ༔ སྒྲུབ་མཁན་དེ་ཉིད་བཙལ་བས་མ་རྙེད་ན༔ དེ་ཚེ་འབྲས་བུ་ཟད་སར་སྐྱོལ་བ་ཡིན༔ འབྲས་བུའི་ཕུག་ཀྱང་དེ་ཀ་རང་ལ་ཐུག༔ འབྲས་བུ་བསྒྲུབ་རྒྱུ་ཅི་ཡང་མེད་པ་ལ༔ སྤང་བླང་རེ་དོགས་དབང་དུ་མ་སོང་བར༔ ད་ལྟའི་ཤེས་རིག་རང་གསལ་ལྷུན་གྲུབ་ལ༔ མངོན་གྱུར་སྐུ་གསུམ་རང་གསལ་རྟོགས་པ་ཉིད༔ ཡེ་སངས་རྒྱས་པའི་འབྲས་བུ་དེ་ཉིད་དོ༔ རྟག་ཆད་མཐའ་བརྒྱད་བྲལ་བའི་རིག་པ་འདི༔ གང་གི་མཐའ་མ་ལྷུང་བས་དབུ་མ་ཟེར༔ དྲན་རིག་རྒྱུན་ཆད་མེད་པའི་རིག་པ་ཟེར༔ སྟོང་པ་རིག་པའི་སྙིང་པོ་ཅན་ཡིན་པས༔ དེ་ཕྱིར་བདེ་གཤེགས་སྙིང་པོ་མིང་དུ་བཏགས༔ འདི་དོན་ཤེས་ན་ཤེས་བྱ་ཀུན་གྱི་རབ༔ དེ་ཕྱིར་ཤེས་རབ་ཕ་རོལ་ཕྱིན་པ་ཟེར༔ བློ་འདས་མཐའ་དང་ཡེ་ནས་བྲལ་བའི་ཕྱིར༔ དེ་ཕྱིར་ཕྱག་རྒྱ་ཆེན་པོ་མིང་དུ་བཏགས༔ དེ་ཉིད་རྟོགས་དང་མ་རྟོགས་ཁྱད་པར་ལས༔ འཁོར་འདས་བདེ་སྡུག་ཀུན་གྱི་གཞིར་གྱུར་པས༔ དེ་ཕྱིར་ཀུན་གཞི་ཞེས་པའི་མིང་དུ་བཏགས༔ བཟོ་མེད་ཐ་མལ་རང་གར་གནས་དུས་ཀྱི༔ ཤེས་པ་སལ་ལེ་ཧྲིག་གེ་འདི་ཀ་ལ༔ ཐ་མལ་ཤེས་པ་ཞེས་བྱའི་མིང་དུ་བཏགས༔ བཟང་མདོག་སྙན་མིང་མང་པོ་ཅི་བཏགས་ཀྱང་༔ དོན་ལ་ད་ལྟའི་ཤེས་རིག་འདི་ཀ་ལས༔ འདི་མིན་གཞན་ལས་ལྷག་པ་སུས་འདོད་པ༔ གླང་པོ་རྙེད་ཀྱང་རྗེས་ཚོལ་དེ་བཞིན་དུ༔ སྟོང་གསུམ་ཐག་ཏུ་བྲན་ཡང་རྙེད་མི་སྲིད༔ སེམས་ལས་མ་གཏོགས་སངས་རྒྱས་རྙེད་མི་སྲིད༔ འདི་དོན་མ་ཤེས་ཕྱི་རོལ་སེམས་བཙལ་ཀྱང་༔ རང་གིས་གཞན་ཚོལ་རང་ཉིད་ཅི་ཕྱིར་རྙེད༔ དཔེར་ན་གླེན་པ་གཅིག་གིས་མི་མང་ཁྲོད༔ ལྟད་མོ་བྱས་པས་རང་ཉིད་སྟོར་ནས་སུ༔ རང་ངོ་མ་ཤེས་གཞན་དུ་ཚོལ་བ་ཡང་༔ རང་གིས་གཞན་ཚོལ་འཁྲུལ་བ་དེ་བཞིན་ནོ༔ དངོས་པོ་གཤིས་ཀྱི་གནས་ལུགས་མ་མཐོང་བས༔ སྣང་བ་སེམས་སུ་མ་ཤེས་འཁོར་བར་གོལ༔ རང་སེམས་སངས་རྒྱས་མ་རྟོགས་མྱང་འདས་བསྒྲིབས༔ འཁོར་འདས་གཉིས་ལ་རིག་དང་མ་རིག་གིས༔ སྐད་ཅིག་གཅིག་གི་བར་ལ་བྱེ་བྲག་ཕྱེད༔ རང་གི་སེམས་ལ་གཞན་དུ་མཐོང་བས་འཁྲུལ༔ འཁྲུལ་དང་མ་འཁྲུལ་ངོ་བོ་གཅིག་པ་སྟེ༔ འགྲོ་ལ་སེམས་རྒྱུད་གཉིས་སུ་མ་གྲུབ་པས༔ སེམས་ཉིད་མ་བཅོས་རང་སར་བཞག་པས་གྲོལ༔ འཁྲུལ་བ་དེ་ཉིད་སེམས་སུ་མ་རིག་ན༔ ཆོས་ཉིད་དོན་དེ་ནམ་ཡང་མི་རྟོགས་པས༔ རང་བྱུང་རང་ཤར་རང་གསལ་རང་ལ་བལྟ༔ སྣང་བ་འདི་དག་དང་པོ་གང་ནས་བྱུང་༔ བར་དུ་གང་ན་གནས་ཤིང་མཐའ་གར་འགྲོ༔ བལྟས་པས་དཔེར་ན་རྫིང་གི་བྱ་རོག་གིས༔ རྫིང་ནས་འཕུར་ཀྱང་རྫིང་ལས་ལོགས་ས་མེད༔ དེ་བཞིན་སྣང་བ་སེམས་ལ་འཆར་བའི་ཕྱིར༔ རང་གི་སེམས་ལ་ཤར་ཞིང་སེམས་སུ་གྲོལ༔ སེམས་ཉིད་ཀུན་ཤེས་ཀུན་རིག་སྟོང་གསལ་འདི༔ གདོད་ནས་གསལ་སྟོང་དབྱེར་མེད་ནམ་མཁའ་ལྟར༔ རང་བྱུང་ཡེ་ཤེས་མངོན་སུམ་གསལ་བ་རུ༔ གཏན་ལ་ཕེབ་ན་དེ་ཀ་ཆོས་ཉིད་དོ༔ ཡིན་པའི་རྟགས་ནི་སྣང་སྲིད་ཐམས་ཅད་ཀུན༔ རང་གི་སེམས་སུ་རིག་ཅིང་སེམས་ཉིད་འདི༔ རིག་ཅིང་གསལ་བས་ནམ་མཁའ་ལྟ་བུར་རྟོགས༔ ཆོས་ཉིད་མཚོན་པའི་ནམ་མཁའ་དཔེར་བཞག་ཀྱང་༔ རེ་ཞིག་ཕྱོགས་ཙམ་མཚོན་པའི་བརྡ་ཙམ་སྟེ༔ སེམས་ཉིད་རིག་བཅས་སྟོང་པ་ཅིར་ཡང་གསལ༔ ནམ་མཁའ་རིག་མེད་སྟོང་པ་བེམ་སྟོང་སྟེ༔ དེ་ཕྱིར་སེམས་དོན་ནམ་མཁས་མཚོན་དུ་མེད༔ ཡེངས་སུ་མེད་དེ་དེ་ཀའི་ངང་ལ་ཞོག༔ སྣང་བ་ཀུན་རྫོབ་སྣ་ཚོགས་འདི་དག་ཀྱང་༔ གཅིག་ཀྱང་བདེན་པར་མ་གྲུབ་འཛིན་པ་བཞིན༔ དེས་ན་སྣང་སྲིད་འཁོར་འདས་ཐམས་ཅད་ཀུན༔ རང་གི་སེམས་ཉིད་གཅིག་གི་མཐོང་སྣང་ཡིན༔ གང་ཚེ་རང་གི་སེམས་རྒྱུད་འགྱུར་ཙམ་ན༔ ཕྱི་རུ་འགྱུར་བས་དེ་ཡི་མཐོང་སྣང་འབྱུང་༔ དེས་ན་ཐམས་ཅད་སེམས་ཀྱི་མཐོང་སྣང་སྟེ༔ འགྲོ་བ་རིགས་དྲུག་སོ་སོའི་སྣང་བར་མཐོང་༔ ཕྱི་རོལ་མུ་སྟེགས་རྟག་ཆད་གཉིས་སུ་མཐོང་༔ ཐེག་པ་རིམ་དགུ་སོ་སོའི་ལྟ་བ་མཐོང་༔ སྣ་ཚོགས་མཐོང་ཞིང་སྣ་ཚོགས་མི་གཅིག་པ༔ ཐ་དད་བཟུང་བས་སོ་སོའི་ཞེན་པས་འཁྲུལ༔ སྣང་བ་ཐམས་ཅད་སེམས་ཀྱི་རིག་པས་ན༔ མཐོང་སྣང་ཤར་ཡང་འཛིན་མེད་སངས་རྒྱས་ཡིན༔ སྣང་བ་མ་འཁྲུལ་འཛིན་པས་འཁྲུལ་བ་ཡིན༔ འཛིན་རྟོག་སེམས་སུ་ཤེས་ན་ངང་གིས་གྲོལ༔ ཅིར་སྣང་ཐམས་ཅད་སེམས་ཀྱིས་སྣང་བ་ཡིན༔
སྣོད་ཀྱི་འཇིག་རྟེན་བེམ་པོར་སྣང་བའང་སེམས༔ བཅུད་ཀྱི་སེམས་ཅན་རིགས་དྲུག་སྣང་བའང་སེམས༔ མཐོ་རིས་ལྷ་མིའི་བདེ་བ་སྣང་བའང་སེམས༔ ངན་སོང་གསུམ་གྱི་སྡུག་བསྔལ་སྣང་བའང་སེམས༔ མ་རིག་ཉོན་མོངས་དུག་ལྔའི་སྣང་བའང་སེམས༔ རང་བྱུང་ཡེ་ཤེས་རིག་པར་སྣང་བའང་སེམས༔ ངན་རྟོག་འཁོར་བའི་བག་ཆགས་སྣང་བའང་སེམས༔ བཟང་རྟོག་མྱང་འདས་ཞིང་ཁམས་སྣང་བའང་སེམས༔ བདུད་དང་འདྲེ་ཡི་བར་ཆད་སྣང་བའང་སེམས༔ ལྷ་དང་དངོས་གྲུབ་ལེགས་པར་སྣང་བའང་སེམས༔ རྣམ་པར་རྟོག་པ་སྣ་ཚོགས་སྣང་བའང་སེམས༔ མི་རྟོག་རྩེ་གཅིག་བསྒོམ་པར་གནས་པའང་སེམས༔ དངོས་པོ་མཚན་མའི་ཁ་དོག་སྣང་བའང་སེམས༔ མཚན་མ་མེད་ཅིང་སྤྲོས་པ་མེད་པའང་སེམས༔ གཅིག་དང་དུ་མ་གཉིས་མེད་སྣང་བའང་སེམས༔ ཡོད་མེད་གང་དུ་མ་གྲུབ་སྣང་བའང་སེམས༔ སེམས་ལས་མ་གཏོགས་སྣང་བ་གང་ཡང་མེད༔ སེམས་ཉིད་མ་འགགས་སྣང་བ་གང་ཤར་ཡང་༔ ཤར་ཀྱང་མཚོ་ཡི་ཆུ་དང་ཆུ་རླབས་བཞིན༔ གཉིས་སུ་མེད་དེ་སེམས་ཀྱི་ངང་དུ་གྲོལ༔ བཏག་བྱ་མ་འགགས་མིང་འདོགས་ཅིར་བཏགས་ཀྱང་༔ དོན་ལ་སེམས་ཉིད་གཅིག་ལས་ཡོད་མ་ཡིན༔ གཅིག་པུ་དེ་ཡང་གཞི་མེད་རྩ་བྲལ་ཡིན༔ གང་གི་ཕྱོགས་སུའང་མཐོང་བ་གཅིག་ཀྱང་མེད༔ དངོས་པོར་མ་མཐོང་ཅིར་ཡང་གྲུབ་པ་མེད༔ སྟོང་པར་མ་མཐོང་རིག་ཅིང་གསལ་བའི་མདངས༔ སོ་སོར་མ་མཐོང་གསལ་སྟོང་དབྱེར་མེད་ངང་༔ ད་ལྟ་རང་གི་རིག་པ་གསལ་ཧྲིག་གེ༔ ཡིན་པར་བྱས་ཀྱང་དེ་ཉིད་བྱེད་མི་ཤེས༔ རང་བཞིན་མེད་ཀྱང་ཉམས་སུ་མངོན་སུམ་མྱོང༔ འདི་ཉིད་ཉམས་སུ་མྱོང་ན་ཀུན་གྲོལ་ཏེ༔ དབང་པོ་དག་ལ་རྣོ་རྡུལ་མེད་པར་རྟོགས༔ ཏིལ་དང་འོ་མ་མར་གྱི་རྒྱུ་ཡིན་ཀྱང་༔ མ་བསྲུབས་མ་བཙིར་མར་ཁུ་མི་འབྱུང་ལྟར༔ འགྲོ་ཀུན་སངས་རྒྱས་སྙིང་པོ་དངོས་ཡིན་ཀྱང་༔ ཉམས་སུ་མ་བླངས་སེམས་ཅན་སངས་མི་རྒྱ༔ ཉམས་སུ་བླངས་ན་བ་གླང་རྫི་ཡང་གྲོལ༔ བཤད་མི་ཤེས་ཀྱང་མངོན་སུམ་གཏན་ལ་ཕེབ༔ རང་གི་ཁ་རུ་མྱོང་བའི་བུ་རམ་ལ༔ གཞན་གྱིས་དེ་ཡི་རོ་བཤད་མི་དགོས་བཞིན༔ འདི་ཉིད་མ་རྟོགས་པཎྜི་ཏ་ཡང་འཁྲུལ༔ ཐེག་དགུའི་བཤད་པ་ཤེས་བྱར་མཁས་གྱུར་ཀྱང་༔ མ་མཐོང་རྒྱང་གི་གཏམ་རྒྱུད་སྙན་པ་བཞིན༔ སངས་རྒྱས་ལ་ནི་སྐད་ཅིག་ཉེར་མ་སོང་༔
འདི་ཉིད་རྟོགས་ན་དགེ་སྡིག་རང་སར་གྲོལ༔ འདི་ཉིད་མ་རྟོགས་དགེ་སྡིག་གང་སྤྱད་ཀྱང་༔ མཐོ་རིས་ངན་སོང་འཁོར་བ་ལས་མི་འཕགས༔ རང་སེམས་སྟོངས་གསལ་ཡེ་ཤེས་རྟོགས་ཙམ་ན༔ དགེ་སྡིག་ཕན་གནོད་གང་ཡང་མ་གྲུབ་བོ༔ བར་སྣང་སྟོང་པར་ཆུ་མི་ཆགས་པ་བཞིན༔ སྟོང་པ་ཉིད་ལ་དགེ་སྡིག་ཡེ་མ་གྲུབ༔ དེས་ན་རང་རིག་མངོན་སུམ་ཅར་ཕོག་ཏུ༔ ཅེར་མཐོང་རང་གྲོལ་འདི་ཉིད་རབ་ཏུ་ཟབ༔ དེ་ཕྱིར་རང་རིག་འདི་ལ་འདྲིས་པར་གྱིས༔ ཟབ་རྒྱ་རྒྱ་རྒྱ༔ ཨེ་མ་ཧོ༔ རིག་པ་ངོ་སྤྲོད་ཅེར་མཐོང་རང་གྲོལ་འདི༔ མ་འོངས་ཕྱི་རབས་སྙིགས་མའི་སྐལ་ལྡན་དོན༔ རྒྱུད་ལུང་མན་ངག་རང་རིག་ཉམས་མྱོང་ཀུན༔ དགོངས་པ་མདོར་བསྡུས་ཉུང་གསལ་འདི་སྤྱར་རོ༔ ད་ལྟ་མི་སྤེལ་རིན་ཆེན་གཏེར་དུ་སྦ༔ མ་འོངས་ལས་འཕྲོད་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ རིག་པ་མངོན་སུམ་ངོ་སྤྲོད་བསྟན་པའི་ཟབ་ཆོས་གཅེར་མཐོང་རང་གྲོལ་ཞེས་བྱ་བ༔ ཨོ་རྒྱན་གྱི་མཁན་པོ་པདྨ་འབྱུང་གནས་ཀྱིས་སྦྱར་བ་རྫོགས་སོ༔ ས་མ་ཡ༔ རྒྱ་རྒྱ་རྒྱ༔ གཏེར་སྟོན་གྲུབ་ཐོབ་ཀརྨ་གླིང་པས་སྒམ་པོ་གདར་གྱི་རི་ལྷ་བྲན་གར་བྱེད་པ་འདྲ་བ་ནས་གདན་དྲངས་པའོ༔ རྗེ་བཙུན་སཱུཪྱ་ཙནྡྲའི་རྨི་ལམ་བར་དོ་ཐོས་གྲོལ་གྱི་ཆེ་བ་སྐྱེད་བྱེད་བཞུགས་སོ། །
མཚན་མེད་རྫོགས་རིམ་ལྷན་ཐབས་ཀྱིས་སྐོར་བཞི་པའོ། །ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ། །ཕག་ལོའི་དགུན་ཟླ་འབྲིང་པོའི་བྱི་བའི་ཟླ་བ་ལ་ཀླས་ལ་དགོན་པར་གཅིག་པུར་མཚམས་ལ་བསྡད་པའི་ཚེ། དེ་ལོར་རྩི་དཀར་དུ་དམར་བཤལ་གྱི་རིམས་ཆེན་པོ་ཞིག་བྱུང་ནས་མི་ཉི་ཤུ་ཙམ་ཤི་བརྒྱ་ཙམ་ན་ནས་དྲག དེའི་དུས་སུ་རང་གི་ནུ་བོ་རྡོ་རྗེ་རྒྱལ་མཚན་ཞེས་བྱ་བ། ལོ་སུམ་ཅུ་རྩ་གཉིས་ལོན་པ་ཞིག་ཡོད་པ་དེ་ཕ་བུ་གཉིས་ཀྱང་ཤི་ནས་ཟླ་བ་གསུམ་ཙམ་སོང་། དེའི་ཚེ་གཅིག་པུར་སྡོད་དུས་ནུ་བོ་ཤི་བ་དྲན་པ་དང་སྐྱོ་བ་སྐྱེས་ནས། དེ་རྣམས་གར་སྐྱེས་སྙམ་ནས། ཇོ་བོ་རྗེ་ནས་བརྒྱུད་པའི་སྐྱེ་དྲན་གྱི་སྒྲུབ་པ་རྨི་ལམ་སྒྲུབ་པ་ཅིག་ཡོད་པ་དེ་སྔོན་གོང་ནས་བསྙེན་པ་ཐེམས་ནས་ཡོད་པ་དེ་ནུབ་ནུ་བོ་ལ་དམིགས་ནས་གར་སྐྱེས་བལྟས་པས། ཉི་ཤུ་གཉིས་ཀྱི་ཐོ་རངས་ཁར། ཀླས་ལ་དགོན་པར་ཉལ་བའི་རྨི་ལམ་དུ་ཆུ་ཆེན་ལ་བརྒལ་ནས་ཕྱིན་པས། ཆབ་ནག་གི་ནགས་གསེབ་ཅིག་ཏུ་མི་བསམ་གྱིས་མི་ཁྱབ་པ་མང་པོ་འཚོགས་ནས་གྲོས་རུབ་རུབ་བྱེད་པའི་རྩར་ཕྱིན་པ་དང་། ཨ་མ་མོ་སྔར་བས་གཞོན་པར་བྱས་ནས་བྱུང་སྟེ། རྟོགས་ལྡན་དང་། རྡོ་རྗེ་སྲི་ཐར་དང་། ང་རང་དང་གསུམ་ཀ་འདུས་པ་ལ་འབོད་ནས། ཁྱེད་རང་གསུམ་ཀ་ཆབ་ནག་འདི་རུ་མ་བསྡད་པར་ཆབ་ད ཀར་དུ་ཕྱིན་པ་དྲག ད་ང་མགྱོགས་པར་རྩི་དཀར་དུ་འགྲོ་དགོས་པ་ཡོད། ད་ཞག་རྩི་དཀར་དུ་རྐུན་མ་མང་པོ་བྱུང་ནས་ར་ལུག་དང་སེམས་ཅན་ཆེ་ཆུང་ཉི་ཤུ་ཙམ་རྐུ་ཤོར་ཟེར། ཉི་ཟླ་ཁྱེད་དང་རྡོ་རྗེ་སྲི་ཐར་གཉིས་སྔོན་ལ་འདོང་། རྟོགས་ལྡན་ཁྱོད་རང་རྟིང་ནས་ཤོག ཁྱེད་གསུམ་ཆབ་ནག་ཏུ་ལུས་འདུག་པས། ཨ་མ་བསུ་བ་ལ་ཕྱིན་པ་ཡིན།
ཨ་མ་ད་ཞག་རྡོ་རྗེ་རྒྱལ་མཚན་སྡུག་པ་ལ། དགྲ་ཡོད་དོགས་པས་བྱ་ར་ལྟ་བར་ཕྱིན་པ་ཡིན། དེའི་ཤུལ་དུ་ཁྱིམ་དུ་རྐུན་མ་ཡོད་ཀྱིས་དོགས་ད་ཨ་མ་ཐད་ཀར་རབ་འདི་འབོགས་ནས། རྩི་དཀར་དུ་སྔོན་ལ་རྒྱུག་ནས་འགྲོ་རིང་ཡོད༔ ཁྱིམ་དུ་བོར་སྟོར་ཨེ་བྱུང་ལྟ་བ་དང་། ཨ་རྟ་ཤུལ་དུ་བསྲུང་ཡོད་པས། གོ་ཆོད་པར་ཨེ་སྣང་ལྟ་འགྲོ། རྡོ་རྗེ་རྒྱལ་མཚན་སྡུག་གེ་ཡང་གནས་ཁང་བཟང་པོ་དཀོན་དྲགས་ནས་ད་རུང་མ་རྙེད་པར་འདུག སྡིག་ཅན་གྱི་ཁྱིམ་དུ་ནི་ངས་མ་བཏང་། བཤེས་གཉེན་མཁན་པོའི་ཁྱིམ་གཙང་མ་གཅིག་མ་རྙེད་རིང་ལ་སྒུགས་བྱས་ཡོད། ད་ལྟ་ཁྱེད་གཉིས་དང་འཕྲད་པར་ཡོད། འཕྲད་བྱུང་ན་ལབ་ལབ་ཀྱིས། ཁོ་ཡང་སྐད་ངན་འགའ་རེ་བཤད་འདུག་སྟེ། ཨ་མས་སེམས་གསོ་བྱས་ཡོད། ད་ང་ཁྱིམ་དུ་སྔོན་འགྲོ་རིང་། རྐུན་མའང་ཨེ་བྱུང་ཆ་མེད། ཁྱེད་རང་གཉིས་པོ་ཁོ་སྡུག་པ་བྱུང་ན་ཁྲིད་ལ་གྲེ་ཤ་གདོང་ཀྱི་རབ་བརྒལ་རྩི་དུ་ཤོག་ཅིག་ཟེར་ནས། ཨ་མ་སྔོན་ལ་སྲིབ་ཆབ་གདོང་འདྲ་བ་གཅིག་ནས་ཆུ་ལ་རབ་ནས་སོང་། དེ་མ་ཐག་ཏུ་ཕྱི་དེ་ཚུར་ལ། རྡོ་རྗེ་རྒྱལ་མཚན་གྱིས་ཤིང་ཁུར་ཆེན་པོ་གཅིག་ཁུར་ནས་ཡུད་དེ་ཡུད་དེ་ལག་པས་འགྲམ་པ་བསྐྱོར་ནས། སྐྱོ་སྐྱོ་འདྲ་བ་གཅིག་བྱས་ནས་གླུ་འདྲ་བ་སྐྱོ་ཤས་རིང་པོ་གཅིག་འཐེན་ཞིང་འོང་འདུག དེ་ལ་ངེད་གཉིས་བསྒུགས་པས་རྩར་བྱུང་བ་དང་། དེར་ངས་ཁྱོད་གར་ཕྱིན། ཁྱོད་ཤི་བ་ཡིན་བསམ་ཙ་མ་ཤི་བ་སླེབ་བྱུང་། ད་ཁྱིམ་དུ་ལོག་འདོང་། ཆབ་དཀར་དུ་འགྲོ་བས་དགའ་བྱས་པས། ད་རུང་ཡིད་མ་ཆེས་པས། སྙིང་མི་དགའ་ཞིང་ཁོ་ལ་སྙིང་རྗེ་ཚད་མེད་པ་བྱུང་ཞིང་། ངེས་པར་གསོན་པོ་འཕྲད་པ་ནི་ཨེ་ཡིན་བསམ་པ་དང་། ཁོས་ན་རེ། ང་མ་ཕྱིན་ས་ཆ་མེད། ང་ལ་རོགས་འབུམ་ཚོ་བཅུ་བདུན་ཡོད་པ་དེ་རྣམས་ཐམས་ཅད་དོང་ཆེན་པོ་གཅིག་གི་མཐིལ་དུ་ཆ་གཉིས་པོ་སོང་། ཆ་གཅིག་ཤུལ་དུ་ཡོད་པ་དེ། ལ་ལ་ནི་ཆར་རླུང་ལ་ཞེད་ནས་ནགས་གསེབ་ཏུ་སོང་། ལ་ལ་ནི་ས་ཕུག་དང་གད་ཁུང་དུ་གབ་སོང་། ང་དང་གཞན་འགའ་ཁྱེད་ལ་བར་དོ་ཐོས་གྲོལ་གྱི་དབང་ཞུས་པའི་རྩི་དཀར་བ་གྲོང་པ་འགའ་ཞིག་འཛོམ་བྱུང་བ་རྣམས་ནི། ང་རང་གི་ཨ་མས་གོས་ཀྱི་སྐྱོར་བས་སེར་དྲག་དང་། ཆར་རླུང་དང་། རླུང་འཚུབས་བྱུང་ཡང་སྡུག་པོ་མ་བྱུང་། དོང་མོ་ཆེའི་ནང་དུའང་མ་སོང་།
ཨ་ཁུ་ཁམས་པ་ལུས་ཁོ་ནི། རྩི་དཀར་བས་ཚོས་ཁུར་རེ་ལ་བཏང་མ་ཉན་བས། དོང་མོ་ཆེར་ཁྲིད་སོང་། ད་ཙམ་གེགས་ལ་ཐུག་ཚོད་ཡོད། དེ་ནས་ཨ་དོར་དང་ཉོས་བཙུན་གཉིས་དང་མཉམ་པོར་བྱུང་པས། ཨ་དོར་ནི་བླ་མ་ཉི་ཟླས་ང་རང་སླེབས་བྱུང་སྟེ། སྡིག་པོ་ཆེའི་ཁྱིམ་དུ་མ་འགྲོ་གྲིབ་འོང་ཟེར་ཀྱང་བཤེས་གཉེན་མཁན་པོའི་ཁྱིམ་གཙང་མ་མི་ཚེ་འདི་ལ་རྙེད་པར་མི་སྣང་། ད་ནི་གཉུག་བུད། འདུག་ཡུན་རིང་ན་དོང་མོ་ཆེའི་མཐིལ་དུ་འཐེན་ཉེན་སྣང་། དེ་སྔོན་ཁྱོད་དང་མཉམ་པོར་ཕྱིན་པས་ཕན་པ་ཡིན། ད་ང་རང་སྡིག་ཅན་ཡིན་ཡང་ཡིན། རྩོག་པ་སྣང་ཡང་མི་གཅིག་གི་ཁྱིམ་དུ་གནས་ཁང་གཡོར་བས་དགའ་ཟེར་ནས་སོང་། དུད་འགྲོ་ཡི་དྭགས་དམྱལ་བ་གསུམ་ལ་མ་སོང་། སྡིག་ཅན་གཅིག་གི་ཁྱིམ་དུ་ད་ཙམ་སླེབ་ཚོད་ཡིན་ཟེར་ནས། ཡང་གཏམ་བཤད་འཕྲོ་ལ་སྐྱོ་ཤས་ལྷང་ལྷང་འཐེན་ཞིང་འགྲོ་ཆས་བྱེད་འདུག་གོ །ཁྱིམ་ཁྱིམ་བཤེས་གཉེན་མཁན་པོའི་ཁྱིམ། །དཀོན་དཀོན་ས་སྟེང་འདི་ན་དཀོན། །རྩོག་རྩོག་སྡིག་ཅན་ཁྱིམ་རེ་རྩོག །ཅེས་སྐྱོ་ཤས་ལྷང་ལྷང་འཐེན་ཞིང་། ལག་པས་འགྲམ་པ་བསྐྱོར་ནས། ཡང་ཤིང་ཁུར་དེ་ཁུར་ནས་ཡུད་དེ་ཡུད་དེ་འཕྲང་ལ་འགྲོ་ཞིང་འདུག་གོ །ཡང་ངས་བོས་ནས། ཁོ་རེ་སྡོད་དོ་བྱས་ནས་ཡང་དྲིས་པས། འོ་ན་ད་ལོ་རྩི་དཀར་ཤི་བ་རྣམས་དང་འཕྲད་དམ། སུ་དང་འཕྲད། མཉམ་པོར་འགྲོ་རྒྱུ་བྱུང་ངམ། ད་ཁོང་ཚོ་གར་སོང་དྲིས་པས། ཡང་ཁོས་ན་རེ། ད་ལོ་རྩི་དཀར་བ་མང་པོ་དང་འཕྲད་རྒྱུ་བྱུང་སྟེ། ལ་ལ་ནི་ཡུད་ཙམ་ནས་བྲལ་སོང་། ལ་ལ་ནི་ཉིན་རེ་ཙམ་མཉམ་པོར་བྱུང་། ཁྱེད་ལ་དབང་ཞུས་པའི་མི་བཞི་ལྔ་ཞིག་དང་། ཞག་པོ་བཅུ་ཙམ་མཉམ་པོར་བྱུང་། ཉོས་བཙུན་མ་ནི་རི་གཅིག་ལ་འཛེགས་སོང་། སྐྱིད་སྡུག་ནི་ཇི་འདྲ་བྱུང་ཆ་མེད། གཞན་ཐམས་ཅད་ཀྱང་གློ་བུར་དུ་གར་སོང་ཆ་མེད་པར་གཅིག་ཟག་གཉིས་ཟག་ལ་སོང་། ཡིན་ཡང་བར་དོའི་ཆོས་དང་དེའི་ནང་ནས་ཀྱང་བར་དོ་ཐོས་གྲོལ་འདི་གསོན་པོའི་དུས་སུ་རྣ་ཡིད་ལ་ཡོད་དགོས་པར་སྣང་། ངེད་འགའ་ཡར་གཅིག་བར་དོ་ཐོས་གྲོལ་རྣ་བར་ཚོར་བ་རྣམས་གནས་བཟང་ངན་འདམ་ཤེས། བར་དོའི་སྨོན་ལམ་རྣམས་གྲབ་གཅིག་ཏུ་བསྒྲིགས་ནས་འཐེན་པས། མི་འབུམ་ཚོ་མང་པོ་ངུ་སྒྲ་ཏིར་གྱིས་བྱུང་། ཁྱེད་རྣམས་ཅི་ལ་ངུ་བ་ཡིན་བྱས་པས། ཁྱེད་རྣམས་པ་དེ་རེ་དགའ། དེ་འདྲའི་སྨོན་ལམ་གཉན་པོ་ཤེས་པས་གནས་ཁང་བདམ་ཤེས། ཁ་འཆམས་ཤིང་མཉམ་པོར་འགྲོགས་རྒྱུ་འདུག་པས་ཁྱེད་རྣམས་ལ་སྨོན་པ་ཡིན། ངེད་རྣམས་ནི་ཡི་མུག་སྐྱེས་ནས་ངུ་བ་ཡིན། ཁྱེད་ཀྱི་ཆོས་དེ་ངེད་ལ་ཤོད་ཟེར་བས། ངེད་བར་དོ་ཐོས་གྲོལ་མགོ་མཇུག་ཚང་ལ་ཁད་པ་ཙམ་མི་དེ་རྣམས་ལ་བཤད་རྒྱུ་བྱུང་བས། མི་དེ་ཀུན་ན་རེ། ཁྱེད་ཀུན་ཆོས་ཉིད་བར་དོའི་དུས་སུ་འོད་ལམ་ལེགས་པོ་དེ་འདྲ་བ་གཅིག་ལ་མི་འགྲོ་བ། ད་རུང་འདི་ལ་བསྡད་པ་ཅི་ཡིན་ཟེར་ནས། ངས་ཆོས་ཉིད་བར་དོའི་སྒྲ་འོད་ཟེར་གསུམ་ཟིལ་ཆེ་དྲགས་པས་བརྒྱལ་འཁོར་ཡུག་ཏུ་སོང་། འོད་ལམ་དང་གནས་ལུགས་ཀྱང་མི་སྣང་། ངས་གསོན་པོའི་དུས་སུ་བར་དོའི་ངོ་སྤྲོད་ལན་གཉིས་ཐོབ་པས་ཆོས་ཉིད་བར་དོ་ངོས་ཟིན་ལ་ཁད་ཁད་ལ་ཡང་ཡལ་ནས་འགྲོ་འདུག་ལན་གསུམ་ཐོབ་ན་ངོས་ཟིན་འདུག་སྟེ། ལན་གཉིས་བས་མ་ཐོབ་བས། ད་རུང་ངོས་མ་ཟིན་པ་ཡིན། ལར་ཡང་ད་རུང་བཤེས་གཉེན་མཁན་པོའི་བུ་གཅིག་ཏུ་སྐྱེས་ན་དགའ་བས་གནས་བཟང་པོ་གཅིག་ཏུ་བསྒུགས་པ་ཡིན་ཏེ། དཀོན་དྲགས་པས་མ་རྙེད་ཟེར་ནས་ཡང་ལབ་པའི་འཕྲོ་ལ། ཁྱིམ་ཁྱིམ་བཤེས་གཉེན་མཁན་པོའི་ཁྱིམ། །དཀོན་དཀོན་ས་སྟེང་འདི་ན་དཀོན། །རྩོག་རྩོག་སྡིག་ཅན་ཁྱིམ་རེ་རྩོག །མང་མང་ངན་སོང་མངལ་སྒོ་མང་། །སྐྱོ་སྐྱོ་བར་དོའི་འཕྲང་ལ་སྐྱོ། །ཞེས་ལྷང་ལྷང་འདོན་ཞིང་། ཡང་ཤིང་ཁུར་དེ་ཁུར་ནས་འཕྲང་དེ་ལ་ཡུད་དེ་ཡུད་དེ་འགྲོ་ཞིང་སྣང་བ་དང་། ཡང་ངས་བརྒྱུག་ནས་བོས་ཏེ། བཟུང་ནས་དྲིས་པས། ཁོ་རེ་ཁྱོད་དེ་འདྲ་རང་སྐྱོ་མི་དགོས། ངས་ཁྱོད་སྡུག་བསྔལ་མི་བཅུག་པ་བྱེད། ཁྱོད་ཀྱི་བར་དོའི་མི་ཐམས་ཅད་ལ་འཕྲིན་གྱིས། རྩི་དཀར་ཀླས་ལ་དགོན་པ་ཟེར་བ་གཅིག་ན། དམ་པ་ཉི་ཟླ་འོད་ཟེར་ཟེར་བ་གཅིག་ཡོད་པ་དེས་ནང་གི་རིགས་ལ་བར་དོ་ཐོས་གྲོལ་དང་བཏགས་གྲོལ་འདོན་ཞིང་ཡོད་དོ༑ ༑ཉན་པ་ལ་ཨེ་འོང་ཕྲིན་གྱིས་ཁྲིད་ལ་ཤོག ངས་ནངས་རེ་བཞིན་མ་ཆགས་པར་ཐོས་གྲོལ་དང་བཏགས་གྲོལ་འདོན། བརྒྱ་རྩ་དང་ཆུ་གཏོར་བར་དོ་ཆུ་སྦྱིན་དང་། བསྔོ་བ་སྨོན་ལམ་བཏབ་ཅིང་ཡོད་བྱས་པས། ཁོ་ན་རེ། ངེད་རང་རྩི་དཀར་བའི་མི་ཕལ་ཆེར་ནི། གནས་ཁང་བཟང་པོ་རེ་རྙེད་ཚོད་ཡོད། ཞག་འགའ་ནས་གྱིས་སོང་། མངལ་སྒོ་བདམ་ཤེས་བས་མི་ལུས་རེ་ཐོབ་ཚོད་ཡོད། བར་དོའི་མི་ཐམས་ཅད་ཀྱི་ཁྱེད་རྩི་དཀར་བའི་མི་རྣམས་རེ་དགའ་བ་ལ། བར་དོའི་ལམ་ལ་གྲོལ་ལུགས་ཀྱི་ཆོས་བཤད་མཁན་གཅིག་ཡོད་པར་འདུག་གོ །མངལ་སྒོ་བདམ་ཤེས་པར་སྣང་། རེ་དགའ་ཟེར་ནས་སྨོན་པ་བྱེད་སྣང་། ངས་རྩི་དཀར་བའི་མི་མང་དུ་ཡོད་པ་དེ་རྣམས་ཁ་ཁ་ནས་གནས་ཁང་མ་རྙེད་ཀྱི་བར་དུ་འགྲོ་མགོན་བྱས་ཤིང་གྲ་སྡེབ་དུ། བར་དོ་སྨོན་ལམ་འཇིགས་སྐྱོབ་མ་དང་། འཕྲང་སྒྲོལ་དང་། མར་མེའི་སྨོན་ལམ་བཏབ། ཁྱེད་ཀྱིས་ནང་པར་བར་དོའི་སྨོན་ལམ་བཏབ་པ་ཚོར་བས་དགའ་ཚོར་ཚད་མེད་པ་བྱུང་སྟེ། ང་རང་གི་མི་ལུས་གཅིག་ལེན་པ་ལ་དགའ་བས་ད་རུང་འདིར་བསྒུགས་པ་ཡིན། ངེད་རྣམས་ཀྱིས་སྨོན་ལམ་དི་རི་རི་བཏབ་པ་དང་། དེའི་ཕན་ཡོན་བར་དོའི་སེམས་ཅན་རྣམས་ཉུང་ཕྱམ་ཕྱམ་འགྲོ་འདུག མངལ་སྒོ་བཟང་པོ་རེ་རྙེད་པ་འདྲ། བར་དོའི་སྐབས་སུ་མི་རིགས་མི་འདྲ་བ་འབུམ་ཚོ་དུང་ཕྱུར་ཙམ་འཚོགས་ཀྱང་། དེ་རྣམས་ཀྱི་ནང་ནས། ང་དང་བོད་ཀྱི་སྔགས་པ་གསུམ་དབང་ཆེར་བྱུང་། ཁོང་གསུམ་ནི་སྐྱེ་གནས་ཀྱི་དུས་ཞི་ཁྲོའི་ཐོས་གྲོལ་ཡི་དམ་ཡུན་རིང་དུ་བྱས་པ་ཡིན་ཟེར། གསང་སྔགས་ཀྱི་དབང་མང་པོ་ཐོབ་པའི་ཕན་ཡོན་རེད་བསམ་པ་བྱུང་། གནས་ཁང་གཙང་མ་ནི་བར་དོའི་སྐབས་ན་དཔེར་ན་མི་ཡུལ་དུ་ཡིད་བཞིན་ནོར་བུའི་གླིང་དེ་སྨོན་པས་ཀྱང་ས་སྟེང་ན་མི་རྙེད་པ་ཙམ་དུ་དཀོན་པར་འདུག གནས་ཁང་མི་གཙང་བ་ནི་གྲོག་ཚང་ཁ་ཕྱེས་བ་བཞིན་མོད་པར་སྣང་། ངས་ནི་ད་རུང་གནས་ཁང་མ་རྙེད། ང་ལ་རོགས་འབུམ་ཚོ་བདུན་ཡོད་པ་ཟླ་བ་གཅིག་ནས་གྱེས་སོང་། གོང་གི་མི་ལྔ་བརྒྱ་གྲོས་བྱེད་པ་ཡོད་པ་དེ་ལུས་པ་ཡིན། དེ་ཀུན་ཞག་གསུམ་ལ་གནས་ཁང་རེ་རྙེད་ནས་གྱིས་འགྲོ་བར་སྣང་། ཡང་ཟླ་བ་རེ་ལ། ངོ་ཤེས་མི་ཤེས་མེད་པ་འབུམ་ཚོ་ས་ཡ་དུང་ཕྱུར་ཙམ་བརྗོད་ལས་འདས་པ་འདུག་ནའང་། ཟླ་བ་རེ་ལ་མི་སྔ་མ་རྣམས་གྱེས། ཕྱི་མ་རྣམས་འཚོགས་འདུག རྩི་དཀར་བའི་མི་རྣམས་ང་མིན་པ། གཞན་ཐམས་ཅད་འགྲོ་ས་རེ་རྙེད་ནས་གྱེས་སོང་། ང་ལ་ཨ་མས་སྡིག་ཅན་གྱི་ཁྱིམ་ལ་མ་འགྲོ་གྲིབ་འོང་། བཤེས་གཉེན་མཁན་པོའི་ཁྱིམ་གཙང་མ་གཅིག་མ་རྙེད་རིང་ལ་སྒུགས་ཟེར། ངས་ཨ་མ་ཁྱོད་བསམ་བློ་མི་གཏོང་བར་གནས་ཁང་གཙང་མ་སྒུགས་རིང་ལ་དོང་མོ་ཆེའི་མཐིལ་དུ་འཐེན་ན་གང་ཙུགས་བྱེད། ཞག་རེ་ལ་མི་བསམ་གྱིས་མི་ཁྱབ་པ་ཁྲིད་ནས་དོང་མོ་ཆེར་འགྲོ་བར་སྣང་། ང་ཡང་ཁྲིད་བྱེད་བྱུང་ན་ཅི་ཚུག་བྱེད་བྱས་པས། ཨ་མས་གནས་ཁང་གཙང་མ་མ་རྙེད་རིང་ལ་དོང་མོ་ཆེའི་མཐིལ་དུ་མི་གཏོང་བའི་རོག་བྱེད་ཟེར། ཉི་ཟླས་ཀྱང་སྨོན་ལམ་བཏབ་ཡོད་ཁྱོད་རང་ཨའུ་ཙི། ད་རུང་གཉུག་མ་བུད་ཟེར་བྱུང་སྟེ། ད་ནི་གཉུག་བུད་པ་ལ་ཟེར་ནས། ཡང་འཇིགས་འཇིགས་དོང་མོ་ཆེ་རེ་འཇིགས། །སྐྱོ་སྐྱོ་བར་དོའི་འཕྲང་རེ་སྐྱོ༑ ༑ལྗི་ལྗི་ཤིང་ཁུར་འདི་རེ་ལྗི། །བུད་བུད་བར་དོར་གཉུག་རེ་བུད། །ཁྱིམ་ཁྱིམ་བཤེས་གཉེན་མཁན་པོའི་ཁྱིམ། །དཀོན་དཀོན་ས་སྟེང་འདི་ན་དཀོན། །ཅེས་སྐྱོ་ཤས་འཐེན་ཞིང་། ལག་པས་འགྲམ་པ་བསྐྱོར་ཞིང་། ཤིན་ཏུ་སྐྱོ་བའི་ཚུལ་གྱི་ཡང་ཤིང་ཁུར་དེ་ཁུར་ནས་ཧུ་ཁྱུ་ཟེར་ནས་སྐྱོ་ཤས་དེ་བླངས་ཤིང་། ཡུད་དེ་ཡུད་དེ་འགྲོ་འདུག་པ་ལ། ང་ཡང་མཆི་མ་ཤོར་ཏེ། མཆི་མ་ཕྱིས་ནས་བལྟས་པས་ཁོ་མ་ཟད་དེ་ན་མར་ཡུད་དེ་སྐྱོ་ཤས་ལྷང་ལྷང་སོང་། ཡང་ངས་བོས་ནས་ཁོ་རེ་མ་འགྲོ་དང་། ངས་ཁྱོད་ལ་བཤད་རྒྱུ་གཅིག་ཡོད་བྱས་པས། ངལ་ཐེམ་གཅིག་གི་སྟེང་དུ་ཤིང་ཁུར་ཕོག་ནས་ཧུ་ཁྱུ་ཟེར་ཞིང་བསྒུགས་པས་ཁོའི་རྩར་ཕྱིན་ནས། ད་ཁྱོད་རང་སྡུག་མི་དགོས།
ངས་ཀླས་ལ་ཁར་ཞི་ཁྲོའི་ཕོ་བྲང་གཅིག་བཞེངས་ཡོད། དེའི་དགེ་བའང་ཁྱོད་ལ་བསྔོ༑ དགེ་བཤེས་བློ་བཟང་ལ་ཟླ་བ་གཅིག་གི་རྒྱགས་དང་རྔན་པ་བྱིན་ནས་མ་ཎི་འདྲེན་དུ་བཅུག་གོ །ཀླས་ལ་ཁའི་མ་ཎི་རྒྱུན་དེ་ཡང་ངའི་བཙུགས་ནས་ཁྱོད་ལ་བསྔོའོ། །ང་རང་གིས་དགེ་སྦྱོར་བྱས་ཚད་ཀྱང་ཁྱོད་ལ་བསྔོའོ། །ཤུལ་གྱི་མ་སྨད་རྣམས་ལའང་མ་ཎི་བགྲངས་བྱས་ཡོད། ཁྱོད་ཀྱི་ཕྱི་ལ་སྡིག་པ་གཅིག་ཀྱང་མ་བྱས་ཕན་ཅི་ཐོགས་བྱས་ཡོད། གཞན་ཡང་ཁྱོད་རང་གཉུག་མ་བུད་ཅིག བཤེས་གཉེན་མཁན་པོའི་ཁྱིམ་རང་དགའ་བ་ཡིན་ནམ། ད་ལྟ་བར་དོའི་ཡིད་ལུས་ཡིན་པས། འདུན་པ་རྩེ་གཅིག་སེམས་ལ་བཟུང་བ་ཡིན་པས། འདུན་པ་གར་གཏད་འོང་བར་ཐོས་གྲོལ་དུ་བཤད་འདུག ཁྱོད་རང་ཟངས་མདོག་དཔའ་རིར་ཨོ་རྒྱན་རིན་པོ་ཆེའི་དྲུང་དུ་འདུན་པ་དྲག་པོ་གཏོད་ལ་སྨོན་ལམ་ཐོབ་དང་དེས་མི་དགའ་འམ་བྱས་པས། ཡང་ཁོས་མི་ཡུལ་དུ་འདུག་ཡུན་ཐུང་བས་ཞེ་མ་ཚིམ། ང་མི་ཡུལ་དུ་དེ་བས་རིང་བ་གཅིག་འདུག་རྒྱུ་ཡིན་པ་ལ། བྱུར་མོ་ཐང་ཆུང་མ་འདི་ལན། ད་ང་སྙིང་སྟོང་ཆེ། ང་རང་མི་ལུས་ཐོབ། བཤེས་གཉེན་མཁན་པོའི་བུ་རུ་སྐྱེ་བ་གསེར་བས་དཀོན་པ་དེ་ཐོབ། ཁྱེད་སྤུན་ཡ་རྣམས་ཀྱི་དྲིན་གྱིས་སྡིག་པའང་ཆུང་། དེ་དུས་ཆོས་གཅིག་བྱེད་མ་དྲན་པས་འགྱོད་པ་ནི་ཤིན་ཏུ་ཆེ། ཕ་མ་སྤུན་ཡ་ཁྱེད་རྣམས་དང་འགྲོགས་ལོང་མ་བྱུང་། འགྲོགས་ཡུན་ཐུང་བས་སྙིང་སྟོང་ཆེ། ད་དེ་འདྲ་གར་བཙལ་ཀྱང་མི་རྙེད། ཡོད་པ་དེ་ལ་རང་དབང་མ་ཐོབ་པས། ད་མེད་པ་གཅིག་རྨང་ནས་བཙལ་དགོས་པར་བསམ་པས་སྡུག་པ་ལས་མ་བྱུང་། ད་དུང་བཤེས་གཉེན་མཁན་པོའི་བུ་གཅིག་སྨོན་དྲག་པས་བསྒུགས་པ་ཡིན་ཟེར་ནས།
མཆི་མ་ཤར་ཤར་ཤིན་ཏུ་ཡུས་བྱས་པའི་ཚུལ་གྱིས་སེམས་ཕམ་པར་འདུག འོ་ན་ཁྱོད་རང་གི་བུ་མོ་ཁྲ་ཧུ་རེ་གར་སོང་འཕྲད་དམ་བྱས་པས། ཟླ་བ་སྔོན་མ་ལ་ཁྲོམ་ཆེན་པོ་གཅིག་གི་དཀྱིལ་དུ་ཡུད་ཙམ་པ་གཅིག་འཕྲད། དེ་ནས་གར་སོང་ཆ་མེད་དུ་སོང་༑ དེ་རྟིང་མ་འཕྲད་ཟེར་ནས། བུ་མོ་དྲན་ནས་མཆི་མ་བཏོན་ཅིང་། སྐྱོ་ཤས་བླངས་ཤིང་ཤིང་ཁུར་དེ་ཁུར་ནས་འཕྲང་དེའི་མཇུག་ཏུ་ཡུད་དེ་ཡུད་དེ་འགྲོ་ཞིང་། སྐྱིད་སྐྱིད་མི་ཡུལ་མཐིལ་རེ་སྐྱིད། །སྡུག་སྡུག་བར་དོའི་འཕྲང་རེ་སྡུག །ཐུང་ཐུང་མི་ཚེ་འདི་ལས་ཐུང་། །སྐྱོ་སྐྱོ་འགྲོགས་ལོང་མེད་པ་སྐྱོ། །ཆུང་ཆུང་རང་དབང་འདི་ལས་ཆུང་། །ཟེར་ཞིང་འགྲོ་ཞིང་འདུག ཡང་བོས་ཏེ་ཁོ་རེ་དེར་སྒུགས་དང་དྲི་རྒྱུ་གཅིག་ཡོད་བྱས་ནས་ཁྱོད་ཆོས་ཀྱི་རྒྱལ་པོའི་དྲུང་དུ་ཕྱིན་ནམ་བྱས་པས། མ་ཕྱིན་དོང་མོ་ཆེའི་ནང་དུ་བབས་ནས་ཕྱིན་ན། མཇལ་ས་ཡོད་པར་སྣང་སྟེ་འགྲོ་ཕོད་པར་མི་སྣང་། དོང་མོ་ཆེའི་ཕྱོགས་སུ་ཉེ་བ་ཙམ་གྱིས་འཇིགས་སྣང་སྙིང་གས་ལ་ཁད་པ་ཙམ་འོང་འདུག ང་ནི་ཨ་མས་བསྲུང་བ་ཡིན་པས། གཞན་རྣམས་ནི་རང་དབང་མེད་པར་བསྲུང་མཁན་ནི་མི་སྣང་། མི་འགྲོ་བའི་རང་དབང་མེད་པར་འཇིགས་སྣང་གིས་སྙིང་གས་ལ་ཁད། ངོ་སེར་ཏང་ཏང་། བརྒྱལ་ལོག་ལོག ཐུར་དུ་ཁྲིད་འགྲོར་སྣང་ཟེར་ནས་འགྲོ་གྲབས་བྱེད་ཅིང་། འཇིགས་འཇིགས་དོང་མུན་ནག་པོ་འཇིགས། །མགྱོགས་མགྱོགས་ལས་རླུང་ནག་པོ་མགྱོགས། །ཚ་ཚ་ལས་ཀྱི་མེ་རེ་ཚ། །འཁྱམས་འཁྱམས་གྲོགས་མེད་གཅིག་པུར་འཁྱམས། །ལུས་ལུས་ཐམས་ཅད་ཤུལ་དུ་ལུས། །ལྕི་ལྕི་ལས་ངན་སྡིག་སྒྲིབ་ལྕི། །ཟེར་ནས་ཡང་། ཤིང་ཁུར་དེ་བསིགས་པ་བྱས་ནས། ཧུ་ཁྱུ་ཟེར་ནས་སེམས་ཕམ་པའི་ཚུལ་གྱིས་ཡུད་དེ་ཡུད་དེ་སོང་། ང་ཡང་བ རྒྱུགས་ནས། ཁོ་རེ་ཁྱོད་ལ་ངེས་པར་ཅི་ཕན་གང་ཕན་དེ་ངས་བྱེད། དེ་ལྟ་བུའི་སྡུག་བསྔལ་མ་བྱེད། ཁྱོད་མི་ཡུལ་བཟང་པོའི་གནས་རྙེད་པ་དང་། ཕྱི་མ་ཆོས་དང་འཕྲད་པ་དང་། ང་རང་སྤུན་དང་ཡང་ཁྱོད་སྐྱེ་བ་ཕྱི་མ་འཕྲད་པའི་སྨོན་ལམ་རྒྱ་ཆེན་པོ་ངས་བཏབ་བོ། །སྡུག་མི་དགོས། ཁྱོད་གཅིག་པུ་མིན། ངེད་རྣམས་ཀྱང་འདི་འདྲ་རེས་མོས་བྱེད་དགོས་ཡོད། སེམས་ཅན་ཀུན་ལ་འོང་། ཁྱོད་རང་སེམས་ཕམ་མི་དགོས། ལྷོད་ཀྱི་ལྷོད་ལ་ཇོ་བོ་ཐུགས་རྗེ་ཆེན་པོའམ། ཡང་ན་ཨ་མས་རོགས་ལྡན་བྱེད་པ་དེ། ཡི་དམ་རྡོ་རྗེ་ཕག་མོ་ཡིན་འོང་ཁྱོད་རང་དབང་ཐོབ་པ་དང་། ཁྲོས་མའི་ཕྲིན་ལས་ཤེས་པའི་བྱིན་རླབས་ཀྱིས། ཁྱོད་བར་དོར་བསྲུངས་སྐྱོབས་མཛད་པ་ཡིན་ངེས་པས་ཡུམ་ཆེན་རྡོ་རྗེ་ཕག་མོ་ང་ལ་ཐུགས་རྗེས་ཟུངས་ཤིག་གྱིས་ལ་གསོལ་བ་ཐོབ་དང་ངས་ཀྱང་ཚེས་བཅུ་མ་ཆགས་པར་བྱེད། གསོལ་བ་གདབ་བོ། །བྱས་པས་ཁོས་ན་རེ། རང་བཞིན་བར་དོར་སྡུག་དྲག་པས་དེ་སྐད་སྨྲེ་སྔགས་འདོན་པ་ཡིན། གཞན་དང་བར་དོ་ཕལ་ཆེར་ལས་ང་རང་སྐྱིད་པར་བྱུང་། ཁྱེད་ཀྱི་སྐྱེ་བདུན་རིལ་བུ་སྦྱིན་བསྲེགས་དང་། བཏགས་གྲོལ་སྦྲགས་མ་དེས་ང་རང་ལ་ཤིན་ཏུ་ཕན་པ་བྱུང་། བར་དོའི་སེམས་ཅན་ཀུན་ལའང་ཕན་པ་རྒྱ་ཆེན་པོ་བྱུང་། ད་རུང་ཡང་ངའི་རུས་པ་སྐམ་པོ་ཚོ་ལ་ཚ་ཚ་བཏབ། བཏགས་གྲོལ་དང་སྐྱེ་བདུན་རིལ་བུ་སྦྲགས་ནས་མེ་ལ་བསྲེགས་བཅོལ། དེ་རང་ཕན་པར་བྱུང་། ན་རཀ་བསྐོངས་བཤགས་འདིས་ཕན་པར་སྣང་བས་འབངས་འབུང་ཐོན་ཟེར། ཡང་ལངས་ནས། ཁྲིམས་ཁྲིམས་འདུལ་ཁྲིམས་ཆུ་ལ་བསྐྱུར། །
ཅེས་འཐེན་ཅིང་འགྲོ་འདུག ཁོ་རེ་ཁྱོད་ཀྱི་དེ་ཅི་ལ་ཟེར། ཁ་རོགས་སྡོད། འདུལ་ཁྲིམས་ཆུ་ལ་སུས་བསྐྱུར་སྣང་བྱས་པས། ང་གནས་ཁང་འ ཚོལ་བ་ལ་ཕྱིན་པས། དེ་ནུབ་བནྡེ་གསུམ་གྱིས་འདུལ་ཁྲིམས་ཆུ་ལ་བསྐྱུར་བ་མཐོང་ཟེར་ནས། ཆུ་དེ་ལ་བསྒྲལ་བ་ཙམ་དུ་འདུག དེ་ནས་རྡོ་རྗེ་སྲི་ཐར་དང་། རྡོ་རྗེ་རྒྱལ་མཚན་སྡུག་གེ་དང་། ང་རང་དང་གསུམ་ཆབ་ནག་གི་འཕྲང་རིང་པོ་གཅིག་ལ་བརྒལ་ནས་ཐང་གཅིག་གི་མགོར་སླེབ་པ་དང་། མ་ཀི་དེ་ན་སྔགས་པ་མགོ་སེ་གཅིག་གི་རྟ་གཅིག་འཛེག སྔགས་པ་གཅིག་དང་བནྡེ་གཅིག་གཉིས་ཀྱིས་རྟ་ཁ་ཁྲིད་ནས་བྱུང་བས་མཐོང་མ་ཁད་དུ་རྡོ་རྗེ་རྒྱལ་མཚན་བྲོས་ཆས་བྱེད་འདུག་པས། ངས་ཁོ་རང་བཟུང་ནས་ཁྱོད་གར་འགྲོ་བྱས་པས་སྔགས་པ་དེས་ང་ཟ་འོང་། དེ་མཐོང་བ་དང་ང་ལ་སྔངས་སྐྲག་ཆེན་པོ་བྱུང་ཟེར༑ ཁྱོད་ཞེད་མི་དགོས། སྔགས་པ་དེ་སུ་ཡིན་དྲིས་པས། སྤང་ཁུ་ལའི་དགོན་པར་ཡོད་ཟེར། མིང་ཆེན་པོ་སྣང་སྟེ་ངས་ཁར་འདོན་མི་ཕོད་ཟེར་ནས། ཁོ་ཞེད་ནས་འདར་ཡེད་ཡེད་བྱེད་འདུག་པ་དང་། སྔགས་པ་རྟ་བ་དེ་བླ་མའི་ཆ་ལུགས་སུ་མགོ་སེ་བ། བེར་ཐུལ་ཅན་གཅིག་ཏུ་སོང་ནས། བླ་མ་དེས་ན་རེ། བླ་མ་ཉི་ཟླ་ཁྱོད། རྒྱ་མཚོ་ཧུབ་ཀྱིས་འདེབས། རི་བོ་ཁར་བཅུག་པའི་མི་གཅིག་འདུག་ཟེར། ངས་རྒྱ་མཚོ་ཧུབ་ཀྱིས་འདེབས་པ་ཙམ་དུ་སུ་ལ་ཟ་འདོད་མ་བྱས། ངས་ནི་སུ་ལ་གནོད་པ་སྐྱེལ་མ་མྱོང་། རང་ཟས་ཟ་ཞིང་མཚམས་ལ་སྡོད་པ་ཡིན། རི་བོ་ཁར་བཅུག་རྒྱ་མཚོ་ཧུབ་ཀྱིས་འདེབས་མི་དེ་ཁྱོད་ཡིན་མོད། ཁྱོད་འདྲ་བས་ང་ལ་བྱས་ནས་ང་རྒྱལ་གཅིག་བསྐྱེད་པ་དང་། ངའི་རྩ་དེར་ང་རང་གི་སློབ་མ་ཡིན་ཟེར་བའི་སྔགས་ཆུང་བཞི་བྱུང་ནས༑ བནྡེ་རྟ་པ་དེ་ལ་ངའི་ཁ་རོགས་བྱེད་ནས། ཁོ་ལ་ཁ་བསད་མང་པོ་འབོད་དོ། །
ཀུ་ཅོ་ཏིར་གྱིས་བྱུང་། ངོ་ཚ་བཅུག་འདུག བནྡེ་དཔོན་གཡོག་རྣམས་སྐྱེངས་བཞིན་བྱས་ནས་གྱང་སྲིབ་ཏུ་འགྲོ་ཟེར་ནས་སོང་། ངས་བུ་ཚ་ལ་ང་རང་རྣམས་ཆབ་དཀར་དུ་འགྲོ་བྱས་པས། ཨ་མ་མོ་སྒྲོལ་མ་འདོན་ཞིང་ཆབ་དཀར་གྱི་ཆུ་འགྲམ་དེར། རྡོ་རྗེ་རྒྱལ་མཚན་དང་ངེད་རང་རྣམས་བསུ་བ་ལ་ཕྱིན་པ་ཡིན་ཟེར་ནས། ཆུ་ཁ་དེར་བྱེ་མ་སྐམ་པོ་ལུས་པོ་ལ་འཕུར་ཞིང་འདུག དེར་ངེད་རྣམས་གྲེ་ཤ་གདོང་འདྲ་བ་གཅིག་ཏུ་ཆུ་ལ་བརྒལ་ནས་ཤི་རི་ཚ་འཇུག་འདྲ་བ་གཅིག་ཏུ་ཆུའི་ཚུ་རིར་སླེབས་ནས། ད་རྩི་དཀར་དུ་འགྲོ་བསམ་པས། གཉིད་སད་པ་དང་། འདར་ཡེད་ཡེད་མཆི་མ་ཙ་རེ་སྐྱོ་ལྷང་ལྷང་འདུག་གོ །
དེ་མ་ཐག་ཏུ་ཐོས་གྲོལ་དང་། བཏགས་གྲོལ་བཏོན། སྨོན་ལམ་མང་པོ་བཏབ་བོ། །བསྔོ་བ་བྱས་རྨི་ལམ་འདིའང་ཡི་གེར་བྲིས་སོ། །སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག རྫོགས་སོ། །ཡང་ཟླ་བ་དེའི་ཕྱི་མ་དགུན་ཟླ་ཐ་ཆུང་། གླང་ཟླའི་ཚེས་བཅུ་གཅིག་ནུབ་ཐོ་རངས་ཁར་རྨི་ལམ་དུ། མྱོག་དམ་ལུང་པའི་ཕུ་འདྲ་བའི་ཆབ་ནག་གཅིག་གི་ཤུལ་དུ། མི་ཕོ་མོ་ལྔ་བརྒྱ་ཙམ་འཚོགས་འདུག་པ་ལ། དེ་རྣམས་མགྲོན་འགྱེད་ལ་སོགས་དང་། གཏོར་མ་བཏང་དུས་སེར་སྣ་དང་ཕངས་སེམས་མི་ཉན་པ་ལ་སོགས་གཙང་སྦྲ་ཆུང་བ། གཏོར་མ་ཆུང་བ་སེར་སྣ་ཕངས་སེམས་བྱས་པ་དེ་རྣམས་སྤངས་པ་དང་། མཐར་ཆོས་བཤད་ཡིག་དྲུག་བསྐུལ་བ་ལ་སོགས་དེ་རྣམས་ཤིན་ཏུ་ཕན་ཡོན་ཆེ་བའི་རྨི་ལྟས་མང་པོ་བྱུང་འདུག་པས་ཐུགས་ལ་ཞོག་ཅིག
དེ་ནས་མི་ཁྲོམ་རྣམས་གྱེས་ནས་སོང་བ་དང་། བདག་གིས་ལུང་པ་དེའི་ཕུ་ལ་ཁ་གཏད་ནས་ཕྱིན་པས། ཕ་ཀི་ནགས་གསེབ་གཅིག་ཏུ་ཤིང་གསེ་མི་གཅིག་གྲག་པས། ང་ཡང་དེར་ཕྱིན་པ་དང་། རྡོ་རྗེ་རྒྱལ་མཚན་དཔྲལ་བ་རྔུལ་ཆི་ལེ་བ་སྒྲོན་མེ་ཆེན་པོ་གཅིག་གསེ་ཤིང་འདུག ཁོ་རེ་ཁྱོད་དེ་གསེ་ནས་ཅི་བྱེད། ཁྱོད་ད་ཞག་གནས་ཁང་མ་རྙེད་ཟེར་བ་ད་རྙེད་དམ་དྲིས་པས། ཁོས་ན་རེ། ངས་གནས་ཁང་ཕ་ཟད་ཐག་རིང་གཅིག་ཏུ་བཙལ་ན་རྙེད་ཚོད་སྣང་སྟེ། ངེད་རང་རྩི་དཀར་སྐོར་འདིར་སེམས་ཆགས་པས་གཞན་དུ་འགྲོ་མ་ཕོད། ཐད་ནས་གཡུང་དྲུང་སྐྱིད་མོས་གནས་ཁང་ཡོད་ཟེར་ཏེ། ང་མེ་རྟ་གསེ་བ་ལ་བྲེལ་བས་མ་ཁོམ་ཟེར། ཁྱོད་སྒྲོན་འདིས་ཅི་བྱེད་བྱས་པས། ང་གར་ཕྱིན་ཀྱང་ཉི་ཟླ་མ་མཐོང་བས་མུན་ནག་པར་བྱུང་བས་མེ་རྟའི་རྗེས་སུ་འགྲོ་བསམ་པ་ཡིན་ཟེར། ཁྱོད་ད་རུང་གནས་མ་རྙེད་པས་འདིར་བསྡད་པས་གཉུག་མ་བུད་དམ། བར་དོ་ཐོས་གྲོལ་ནང་ནས་སྲིད་པ་བར་དོ་ངོ་སྤྲོད་ཀྱི་སྐབས་སུ་མངལ་སྒོ་གདམ་པ་ལ་རིགས་མི་གཅིག་པ་དེ་ཙམ་ཡོད་པ་ལ། དག་པ་མཁའ་སྤྱོད་ཀྱི་ཞིང་དུ་འཕོ་བ་དང་༑ མ་དག་འཁོར་བའི་མངལ་སྒོ་གདམ་པ་གཉིས་ཡོད་པ་ལ་ཁྱོད་རང་ཡིད་ལ་མེད་དམ། འཁོར་བའི་མངལ་སྒོ་རང་གི་ཅི་བྱེད་སྡུག་པ་ཡིན་པས། ཁྱོད་རང་ནུབ་ཕྱོགས་བདེ་བ་ཆེན་པོའམ། སངས་རྒྱས་ཀྱི་ཞིང་གང་མོས་པ་གཅིག་ཏུ་འདུན་པ་གཏོད་དང་༑ ངེས་པར་ཞིང་དེར་སྐྱེ་བར་བཤད་འདུག ཁྱོད་རང་ལ་གདོས་བཅས་ཀྱི་ལུས་ནི་མེད། བག་ཆགས་ཡིད་ལུས་ཡིན་པས། ཁ་ལོ་བསྒྱུར་སླ་བ་ཡིན། ཁྱོད་ཡིད་མ་ཆེས་ན། ང་རྨི་ལམ་བག་ཆགས་ཀྱི་ལུས་ཡིད་ལུས་སྟོང་པ་ཡིན། ངའི་ལུས་པོ་བེམ་པོ་དེ་ཉལ་མལ་དུ་འོང་རྒྱུ་མེད། ཁྱོད་བར་དོ་སྟོང་ལུས་ཡིན་པས། ངེད་རང་གཉིས་ཀ་སྟོང་གཟུགས་ཡིན། ལག་པས་འཇུ་རྒྱུ་མི་འོང་། ཨེ་བདེན་ལྟོས་ཤིག་བྱས་པས། ཁོའི་ལག་པ་ལ་འཇུ་ནས་བསྡོམས་པས། ལག་པ་ཁྲོད་ཐང་ཐང་གཟུང་རྒྱུ་བྱུང་བས། ཟང་ཐལ་དུ་འགྲོ་མི་ཉན་པར་གདོས་བཅས་ཀྱི་ལུས་འདྲ་བ་བྱུང་བས། ཁོས་ན་རེ། ང་ཡལ་མ་ཉན་མངོན་སྣང་ཡོད་བྱས་པས་ཟེར་བ་དང་། བདག་གི་བསམ་པ་ལ། ང་ནི་རྨི་ལམ་ཡིན་པ་ཐག་ཆོད། ཁོ་ནི་ཤི་ཚར་བ་ལ་ཤི་གསོན་གཉིས་པོ་ལུང་རིང་འདི་ནས་འཕྲད་པ་ག་ལ་སྲིད་པ་ལ། ལག་པ་ནས་བཟུང་བས་གཟུང་རྒྱུ་འདུག ངེས་པ་མི་བདེན་ནམ་བསམ་ངེས་པར་ཨེ་བདེན་ནམ་བསམས་ནས། ཁོ་ཡི་གདོང་པ་ལ་ལེགས་པོར་བལྟས་པས། ཁོས་ཀྱང་ཚུར་མིག་འབྲུ་ཚུགས་སུ་བལྟས་ནས། ངེད་རང་གཉིས་ད་ལན་མིན་པ་ཨེ་འཕྲད་མི་ཤེས། འཕྲད་པའི་རྟིང་མ་ཡིན་པས་བལྟ་ཡག་བྱེད་དགོས་ཟེར་ནས། ངས་ཕར་བལྟས། ཁོས་ཚུར་བལྟས་ཡུན་རིང་དུ་ཅི་རེད་བལྟས་ནས་ངའི་བསམ་པ་ལ། ཨ་ཙ་མ་སྣང་བ་ལ་མངོན་ཞེན་གྱི་འཁྲི་བ་མ་ཆོད་པར། བདེན་འཛིན་ཨ་འཐས་འདི་ཐོགས་མེད་ནས་རྒྱུད་ལ་འབྱར་བས། ད་བཤིག་ཐུབ་པར་མི་སྣང་༑ བར་དོའི་ཡིད་ལུས་སྟོང་པ་དང་རྨི་ལམ་གྱི་ལུས་སྟོང་གཉིས་ཕྲད་པ་ལས། ཡང་ལག་པས་འཇུ་རྒྱུ་ཨེ་བྱུང་ལེགས་པོར་བལྟས་ཀྱང་མ་ཡལ་བར་བལྟ་རྒྱུ་བྱུང་བས། འཁྲུལ་སྣང་བདེན་འཛིན་འདི་བཤིག་ཐུབ་པར་ནི་མི་སྣང་། བླ་མ་དཀོན་མཆོག་བསམ་པ་གཅིག་བྱུང་བ་དང་། ཡང་ཁོས་ན་རེ། ང་ནི་ད་རུང་སངས་རྒྱས་ཀྱི་ཞིང་དུ་འདུན་པ་གཏད་ནས་འཕོ་བསམས་ཀྱང་། འཚེར་བ་ལ་ཚད་མེད་པ་བྱུང་། ལས་ངན་གྱི་སྒྲིབ་པ་ཡིན་པ་འདྲ།
དམྱལ་བ་ཡི་དྭགས་དུད་འགྲོ་གསུམ་ལ་ནི། འགྲོ་བསམ་ཡང་མ་བྱུང་། འགྲོ་མི་དགོས་པ་འདྲ། ད་རུང་མི་ལུས་གཅིག་ཐོབ་ན་མི་ཡུལ་དུ་འདུག་ལོང་མ་བྱུང་བ་སྙིང་སྟོང་ཆེ་དྲགས་པས། སངས་རྒྱས་ཀྱི་ཞིང་ལས་ཀྱང་། མི་ལུས་གཙང་མ་གཅིག་རང་ཡིད་ལ་བྱུང་ཟེར་བས། དེར་ངས་ཁོ་རེ་ཁྱོད་སངས་རྒྱས་ཀྱི་ཞིང་ཡ་མཚན་དང་བདེ་བའི་ཡོན་ཏན་ཚད་མེད་པ་ཡོད་པ་དེར་མི་དགའ་བར། བསྐལ་བ་སྙིགས་མའི་ལུས་ངན་གཅིག་ལ་ཞེན་པ་མ་ཆོད་པ་དེ་སྒྲིབ་པ་རང་ཡིན་པར་ཐག་ཆོད༑ འོ་ན་ངས་རོགས་བྱའོ། །ངེད་རང་གཉིས་གནས་ཁང་གཙང་མ་འཚོལ་བ་ལ་འདོང་བྱས་ནས། ངས་ཁོ་ཁྲིད་ནས་ལུང་དེའི་མདོར་ཕྱིན་པས། ལུང་པའི་མདའ་དེ་ན་ཁང་པ་སུམ་ཐོག་པ་ཧོ་སོང་གཅིག་འདུག ཁོ་རེ་ཁྱོད་རང་གནས་ཁང་མ་རྙེད་ཟེར་བ༑ ཁྱིམ་འདིས་གནས་ཁང་མི་འོང་ངམ། འདིའི་ནང་དུ་འདོང་བྱས་པས། ཁོས་ན་རེ། འདི་འདྲ་བའི་གནས་ཁང་ཚོད་མེད་པ་སྣང་། ང་འདི་འདྲ་བའི་ནང་དུ་འགྲོ་བསམ་ངོམས་པ་མིན་ཟེར། འོ་ན་ཐད་ན་གནས་ཁང་བཏང་ངོ་ཟེར་བ་དེར་མི་འགྲོ་བ་ཅི་ཡིན་བྱས་པས། ཁོས་ན་རེ། ཐད་ལ་གནས་བཏང་ཟེར་ནས་སྒོ་རྩར་ཕྱིན་པས། ནང་དེ་ན་གཙང་མའང་མིན་པ་འདྲ་སྟེ། ནང་དེ་ན་ཨོ་ངལ་ཟེར་མཁན་གཅིག་ཡོད་གྲགས་པས༑ ཕྱིར་ལོག་ཕྱིན་པ་ཡིན་ཟེར། འོ་ན་ཁྱིམ་འདིའི་ནང་ན་འདུག་ཉན་ཨི་སྣང་ལྟོས༑ རྒྱབ་དེར་འཛེག་འདོང་བྱས་ནས། ཁང་པའི་རྒྱབ་ནས་རྩིགས་པ་ལ་འཛེག་ནས༑ ཡང་རྩེ་དེར་གཉིས་ཀ་སླེབ་བྱུང་ནས། རྒྱ་མཐོང་གི་ནང་དུ་སྐས་གཅིག་བཙུགས་པ་དེར་ང་སྔོན་ལ་བབས། ཁོ་རེ་ཁྱོད་རང་ཡང་ཤོག་དང་། ཅི་འདྲ་སྣང་བལྟའོ་བྱས་པ་དང་། ཁོ་མར་བབས་མི་འོང་བར་སྟེང་ནས་མར་མིག་གཅིག་བལྟས་མ་ངོམ་པ་འདྲ་གཅིག་བྱས་ནས་དགྱེད་དེ་ལོང་འདུག ང་མར་བབས་ནས་བར་ཁང་དེར་ཕྱིན་པས༑ མི་འདུག་པའི་རྗེས་མེད་པ་ཧང་ལ་རྒོག་པ། གདུང་མ་ཆད་ལ་ཁད་པ། ཀ་བའང་གས་ནས་ཞིག་ལ་ཁད་པ་གཅིག་འདུག འོག་ཁང་དེར་ཕྱིན་པ་དང་། རྩོག་པ་ཞིག་ལ་ཁད་ནས་འཇིགས་པ། སེམས་ཅན་མང་པོ་བསད་པའི་སློ་དང་འདམ་རྫབ་དང་༑ རྒྱུ་མ་ཉག་ཉིག་མང་པོ་ཡོད་པ། འོག་གཞི་ཁྲག་རུལ་དང་འདམ་རྫབ་འདྲེས་མས་གང་བ། ལོགས་ཐམས་ཅད་ཕྲུ་མ་རློན་པ་འདྲ་བའི་ཡོལ་བ་བྱས་པས་སྐྱུགས་བྲོ་བ་གཅིག་འདུག ང་ཡང་སྐྱུགས་བྲོ་བ་དང་གྲིབ་འོང་དོགས་པས། ཕྱིར་སྒོ་ཆུང་གཅིག་འདུག་པ་ལ་འགྲོ་བར་བརྩམས་པ་ནས་ཁོ་སྡུག་པ། ཁྱིམ་རྩོག་པ་ཞིག་ལ་ཁད་པ་འདིར་བཞག་པས་མི་འོང་། ཁང་པ་གཙང་མ་བཟང་པོ་གཅིག་འཚོལ་རོགས་འགྲོ་དགོས་བསམ་པ་དང་། ཁོ་ཡང་རྩ་དེར་སྐྱོ་ཤས་ལྷང་ལྷང་འཐེན་ཞིང་། རྩོག་རྩོག་སྡིག་ཅན་ཁྱིམ་རེ་རྩོག །དཀོན་དཀོན་གནས་ཁང་བཟང་པོ་དཀོན། །སྐྱོ་སྐྱོ་བར་དོའི་འཕྲང་ལ་སྐྱོ། །ཆུང་ཆུང་རང་དབང་འདི་ལས་ཆུང་། །འགྲོ་འགྲོ་འདི་འགྲོ་མེད་པར་འགྲོ། །ཟེར་བའི་རྩིགས་པའི་རྒྱབ་ལོགས་སུ་བབས་ནས་ཕྱི་རོལ་དུ་འགྲོ་གྲགས་པས། ང་ཡང་བརྒྱུགས་ནས་ཁོ་བཟུང་ནས་ལབ་ལབ་བྱེད། བློ་སྤྲོ་གནས་ཁང་ཚོལ་རོགས་བྱེད་དགོས་བསམ་ནས། སྒོ་དོག་མོ་ཞིག་ལ་ཁད་ལ་མ་ཐར་བའི་རིང་ལ། ཁོ་ཕ་ཟད་གཅིག་ནས་སྐྱོ་ཤས་ལྷང་ལྷང་འཐེན་ཞིང་འགྲོ་གྲགས། སྒོ་དེ་ཕྱིན་ནས། རྡོ་རྗེ་རྒྱལ་མཚན། རྡོ་རྗེ་རྒྱལ་མཚན། ཞེས་སྐད་རིང་པོ་བཏང་ནས་བོས་ཀྱང་། ཅི་ཡང་ཆ་མེད་པར་གར་སོང་ཆ་མེད་དུ་སོང་། དེ་སྐྱོ་བ་ཚད་མེད་པ་བྱུང་ཞིང་ཁོ་ལ་སྙིང་རྗེ་ཚད་མེད་པ་བྱུང་། ཨ་ཙ་མ། ད་ལན་ཁོ་སྡུག་པ་དང་འཕྲད་ཀྱང་ལབ་ལབ་ཡིད་ཆེས་པ་གཅིག་བྱེད་ལོང་མ་བྱུང་། སྡུག་ཁྱིམ་འདི་ལན་པ་ཡིན། ད་ཅི་ནས་ལོག་པ་ལ་མ་ཤོར་བ་གཅིག་བྱས་ནས། ལབ་ལབ་ཡིད་ཚིམ་པ་གཅིག་བྱེད་རྒྱུ་ཡིན་པར་འདུག་པ་ལ། ད་ནི་གར་སོང་ཅི་ཆ། ཕྱིན་ཆད་ནི་ཁོ་དང་མི་འཕྲད། ད་རུང་ཁོ་གར་འདུག་བཙལ་ནས་ལོ་རྒྱུས་ཡིད་ཆེས་པ་གཅིག་དྲི། ཆོས་བཤད་ནས་དག་པ་མཁའ་སྤྱོད་ཀྱི་ཞིང་དུ་འཕོ་བཅུག་པས་དྲགས། དེ་མི་ཉན་ནའང་གནས་ཁང་བཟང་པོ་གཅིག་བཙལ་ནས་མ་བསྐྱལ་ན་འོང་བར་མི་འདུག ཁོའི་སྐྱོ་ཤས་དེ་ཚོར་བས་རང་གི་སྡུག་པ་སྐྱོ་བ་ལ་ཚད་མེད་པ་འདུག ཁོ་རང་ཀུན་སྡུག་པ་ལ་ཚད་ཅི་ཡོད། ད་ཁོ་བོ་ལ་འབོད་ཀྱིན་འཚོལ་དགོས་བསམ་པ་དང་། གཉིད་སད་ནས། ནངས་པར་རྨི་ལམ་ཡི་གེར་བྲིས་སོ། །
ཕྱིས་ཁོ་དལ་འབྱོར་བཅོ་བརྒྱད་ལྡན་པའི་མི་ལུས་རིན་པོ་ཆེ་གཅིག་ཐོབ་ནས་ཐོས་གྲོལ་གྱི་ཆོས་སྐོར་ཉམས་སུ་ལེན་ཅིང་བརྒྱུད་པ་འཛིན་པ་དེ་ཡིན། ཀྱེ་མ་ཀྱི་ཧུད་བར་དོའི་སེམས་ཅན་རྣམས། །སྡུག་བསྔལ་ཁོ་ན་མིན་པ་བདེ་བ་མེད། །ལྷན་ཅིག་སྐྱེས་པའི་ཤ་རུས་སོ་སོར་བྲལ། །བཤེས་གཉེན་ཉེ་དུ་ཟས་ནོར་རྒྱབ་ཏུ་ལུས། །སྡིག་པ་ཕྲ་མོ་ཡན་ཆད་རང་ལ་འཕྲད། །བར་དོའི་སྡུག་བསྔལ་སེམས་ཅན་ཉོན་རེ་མོངས། །རང་ངོ་རང་གི་མ་ཤེས་སྙིང་རེ་རྗེ། །དེ་འདྲའི་སེམས་ཅན་སྐྱབས་མགོན་མེད་པ་ལ། །ཐུགས་རྗེས་ཟུངས་ཤིག་ཞི་ཁྲོའི་ལྷ་ཚོགས་རྣམས། །བར་དོའི་སེམས་ཅན་ཞི་ཁྲོའི་སྐུ་ཐོབ་ཤོག །དེ་སྐད་རྨི་ལམ་ཚུལ་དུ་བརྗོད་པ་ཡང་། །བར་སྐབས་མཚམས་སུ་བར་དོར་དངོས་སུ་ཕེབས། །བདེན་པར་བཤད་པ་ཡིན་གྱི་ལྡེམ་དགོངས་མིན། །རེ་རེ་ཙམ་ལ་ཕན་བསམ་བྲིས་པ་ཡིན། །སེམས་ཅན་ཐམས་ཅད་རང་ངོ་ཤེས་པར་ཤོག །བར་དོའི་སྡུག་བསྔལ་ཐམས་ཅད་གྲོལ་གྱུར་ཅིག །ཅེས་པ་འདི་གུ་རུ་ཉི་ཟླ་འོད་ཟེར་གྱིས་བྲིས་པ་རྫོགས་སོ།། །།
ཡང་ལྷོ་ནུབ་ཏུ་ཕྱིན་དུས། ཁ་ལྷོ་ལ་བལྟས་པའི་ལུང་པ་གཅིག་གི་མདོར་སླེབས་པ་དང་། བུད་མེད་གཅིག་བྱུང་ནས་འདི་གསུངས། ལུང་པ་འདི་གནས་ངོ་མཚར་ཅན་གཅིག་ཡིན། འདིའི་ནང་དུ་ངོ་མཚར་ཅན་གྱི་སྐུ་མང་པོ་བྱོན་ནས་ཡོད། མཇལ་བ་ལ་འདོང་ཟེར་ནས་ཕྱིན་པས། བྲག་གི་འགགས་ཐམས་ཅད་ཀེང་རུས་མི་གཟུགས་མང་པོ་ཤར་ནས་འཇིགས་འཇིགས་ལྟར་འདུག བདག་གིས་བུད་མེད་དེ་ལ་སྨྲས་པས། ཀེང་རུས་ཀྱི་མི་གཟུགས་བྲག་ལ་ཤར་བ་ལ་ངོ་མཚར་ཅི་ཡོད། ང་ནི་ཅུང་ཟད་འཇིགས་པའི་སྣང་བའང་བྱུང་སྨྲས་པས། བུ་མོས་ན་རེ། ཀྱེ་ཧོ། འདི་ནི་མི་རྟག་རང་ཁ་བརྡའ་འདི་བསྟན། །རེ་ཞིག་ཁྱོད་ཀྱི་གོ་བར་མ་གྱུར་ན། །སྲ་ཞིང་མཁྲེགས་པའི་བྲག་རི་ཆེན་པོ་འདི། །བདག་འཛིན་བྲག་རིར་ཡུན་དུ་ཞེན་པ་ན། །ཀེང་རུས་སྒྱུ་མའི་ལུས་འདི་ཡང་ནས་ཡང་། །ཞིག་པར་གྱུར་ཀྱང་བདག་འཛིན་བྲག་མ་ཞིག །གང་གིས་ཐོག་མེད་དུས་ནས་བདག་ཏུ་འཛིན། །སྲ་ཞིང་མཁྲེགས་ལ་གཞིག་པར་དཀའ་བའི་བརྡའ། །གང་ཞིག་གཅེས་པར་འཛིན་པས་བསླུ་གྱུར་པའི། །བདག་མེད་འཇིག་ལ་སྙིང་པོ་མེད་པའི་ལུས། །ལྷན་ཅིག་སྐྱེས་པའི་ཤ་རུས་སོ་སོར་གྱེས། །ཁ་ཅིག་རྩ་ཡི་དྲ་བ་ཙམ་དུ་འབྲེལ། །ཁ་ཅིག་རྣམ་པར་བམ་ཅིང་དྲི་ངའི་ཚུལ། །ཁ་ཅིག་བྱ་གཅན་ཁྱི་ཟོས་རྣམ་པར་དམར། །ཁ་ཅིག་འབུ་ཡིས་བཤིག་ཅིང་གཡེངས་བར་སྣང་། །ཁ་ཅིག་རུས་པ་དག་ཀྱང་རྣམ་པར་འཐོར། །ལྷན་ཅིག་སྐྱེས་པའི་ཤ་རུས་བྲལ་གྱུར་ནས། །མཛའ་བཤེས་གཉེན་འདུན་བྲལ་བ་སྨོས་ཅི་དགོས། །དེ་སྐད་བརྡའ་ཡི་ཆོས་རྣམས་གསུངས་གྱུར་ནས། །སྐྱེས་བུ་ཁྱོད་ནི་རྟག་པར་འཛིན་ལགས་སམ། །ཞེས་ཟེར་བ་དང་༑ བདག་གི་ཡིད་ལ་ཨ་ཙ་མ། མཛའ་བཤེས་གཉེན་འབྲེལ་ནོར་རྫས་རྣམས་དང་བྲལ་བ་ཨ་ཅང་ཡང་ཆེ་སྟེ། རང་གི་ལུས་འདི་ཡང་ནམ་ཤི། རྣམ་པར་དམར་བ་དང་། རྣམ་པར་བམ་པ་དང་། འབུ་ཅན་དང་། རྣམ་པར་འཐོར་བའི་ཀེང་རུས་འདི་ཁོ་ན་ལས་མ་འདས་སོ། །བདག་འཛིན་གྱི་བྲག་རི་འདི་ནི་ཞིག་པར་དཀའ་འོ། །ཟེར་བའི་བརྡའ་རུ་འདུག་གནས་བཟང་པོ་མཇལ་བ་ཡོན་ཏན་ཡོད་ཟེར་བ་དེ་མི་རྟག་པ་ཁོ་ན་བསྟན་པའི་བརྡར་གོ་ནས། བུ་མོ་དེ་ལ་ད་རུང་གནས་མཇལ་ཡོད་དམ་བྱས་པས༑ བུ་མོ་དེས་ན་རེ། ད་རུང་འདིའི་ཕུ་ནའང་ངོ་མཚར་བའི་གནས་ལ་ཟད་པ་མེད་དེ། འདོང་དང་ཟེར་ནས་ཕྱིན་པས་བྲག་རིའི་རྒྱུད་གོང་མ་དེ་མགོན་པོའི་སྐུ། ཁ་དོག་མཐིང་ནག་ལ། མིག་ཚེས་བཅོ་ལྔའི་ཟླ་བ་ཙམ་བསྒྲད་པ། མཆེ་བ་མཁར་ཙམ་གཙིགས་པ། ཤིན་ཏུ་འཇིགས་པ་གཅིག་བྲག་ལ་ཤར་ནས་མཐོང་། དེ་མཐོང་མ་ཁད་དུ་འཇིགས་པའི་སྣང་བ་དཔག་ཏུ་མེད་པ་ཤར་ནས། དེའི་ཕྱོགས་སུ་ཉེ་མ་ནུས་ཤིང་༑ བདག་འདར་བ་དང་། བུ་མོས་ན་རེ། ཧ་ཧ་བྲག་ལ་ཤར་བའི་སྐུ་ལ་ཡང་། །འདི་ཙམ་འཇིགས་པ་ཁྱོད་སྐྱེས་ན། །བར་དོའི་འཕྲང་ལ་འགྲོ་ཙམ་ན། །
གཤིན་རྗེ་ཆོས་ཀྱི་རྒྱལ་པོ་ནི། །སྐུ་ནི་རི་བོ་མཆོག་རབ་ཙམ། །གསུང་ནི་འབྲུག་སྟོང་ལྡིར་བ་ཙམ། །འོད་ཟེར་ཉི་མ་འབུམ་གྱི་ཟེར། །གཤིན་རྗེའི་འཁོར་ཚོགས་ཐམས་ཅད་ཀྱང་། །རི་བྲན་མང་པོའི་གར་བྱེད་འདྲ། །ཕྱག་མཚན་མཚོན་ཆ་ཐམས་ཅད་ཀྱང་། །ཐོག་སྟོང་དུས་གཅིག་བབས་པ་འདྲ། །དེ་འདྲའི་དྲུང་དུ་འགྲོ་དགོས་པས། །དེ་དུས་ཁྱེད་ཉིད་ཅི་ཚུགས་བྱེད། །གབ་ནས་སྒྲིབ་ས་དེ་ན་མེད། །བྲོས་པས་བཟུར་ས་དེ་ན་མེད། །ཨ་ཆུང་ད་རུང་སྒྱུ་ལུས་སྦྱངས། །ད་རུང་བར་དོ་རྩལ་སྦྱང་གྱིས། །ཟེར་བས། བདག་གི་བསམ་པ་ལ། བུ་མོ་འདི་རེ་བདེན། ད་ལྟ་བྲག་ལ་ཤར་བའི་སྐུ་གཅིག་ལ་འདི་ཙམ་འཇིགས་པ་འདུག་པ་ལ། ནམ་ཞིག་འཆི་ངེས་པར་ཐག་ཆོད། བར་དོར་ཕྱིན་ནས་གཤིན་རྗེ་ཆོས་ཀྱི་རྒྱལ་པོའི་དྲུང་དུ་འགྲོ་བར་ཐག་ཆོད། དེ་དུས་ཅི་ཚུགས་བྱེད། བྲོས་ས་ནི་མེད། ཚུར་ལོག་ཀྱུ་ནི་མེད། ང་འདྲ་བ་ལ་ཨ་རྫི། ད་ནི་སྙོམས་ལས་ལ་སྡོད་ཕོད་དམ། ད་ནི་ཆོས་ཀྱི་རྒྱལ་པོའི་དྲུང་དུ་ནམ་འགྲོ་ཅི་ཆ་སང་ཕོད་ད་ཙམ་སླེབ་ཟིན་ནས་འོང་ཅི་ཆ་ཨ་ཕ་ཨ་མ། འཇིགས་པ་ནི་སྒྱུ་ལུས་ཁོ་ན་ལ་སྦྱང་ནས་བར་དོ་ལ་འཇིགས་པ་ཆུང་དུ་འགྲོ་ཨེ་འོང་ན། གཞན་ནི་བར་དོ་ལ་གྲོལ་ལུགས་ཅི་ཚུགས་བྱེད། ཕ་ང་འདྲ་བ་སྙམ་པ་གཅིག་བྱུང་ནས། ཡང་བུ་མོ་དེ་ལ་སྨྲས་པ། ང་ནི་ད་འདི་ནས་ཡར་འགྲོ་ཕོད་པར་མི་སྣང་མར་ལོག་འགྲོ་སྙིང་འདོད་འཇིགས་སྣང་ཆེན་པོ་ཤར། བར་དོའི་འཇིགས་པ་རྣམས་དྲན་ནས། སྙིང་གས་ལ་ཁད་པ་བྱུང་། ད་ཡར་མི་འགྲོ་བྱས་པས། བུ་མོས་ན་རེ། རེ་སྡུག་སྨྲས་ཀྱང་གོ་རྒྱུ་མེད་པའི་མི་ཁྱོད་ལ། ད་ལྟ་འདི་ལ་འཇིགས་ཀྱང་ལོག་དབང་ཡོད། ད་རེས་ལོག་པས་བར་དོར་གྲོལ་ལམ་ཅི། བར་དོའི་འཇིགས་སྐྲག་བྱུང་དུས་ལོག་གམ་ཅི། ལོག་དབང་ཡོད་དམ་རེ་སྡུག་ཁྱེད་འདྲ་བ། ད་རུང་ཡར་ལ་འདོང་ངོ་མཇལ་རྒྱུ་ཡོད། ཟེར་བ་དང་། ཡང་བུ་མོ་ལ་སྨྲས་པ། བྲག་ལ་ཤར་བའི་མགོན་པོ་ཡི་སྐུ་འདི་ལ་འཇིགས་སྐྲག་པས་ཡར་ལ་འགྲོ་མི་ནུས་པ་འདྲ། འདི་ནི་རང་བྱོན་མིན་པ་འདྲ། སྐུ་འདི་ནི་འཁྲུལ་སྣང་། ང་ཟར་འོང་བྱས་པས་བུ་མོས་ན་རེ། ཀྱེ་ཧོ་གང་ཞིག་གཞན་ལ་སྨྲས་མཁས་རང་ཉིད་གྲོལ་གྲོལ་འདྲ་ན་ཡང་། །རྨི་ལམ་འཇིགས་པ་ཙམ་གཅིག་མ་གྲོལ་ཆོས་བཤད་མཁན་པོ་རྣམས། །གང་ཞིག་གཞན་ལ་བར་དོ་ཐོས་གྲོལ་བཤད་ཟེར་ཁ་བདེ་ཅན། །སྟོང་པ་ཉིད་ཀྱི་སྟོང་པ་ཉིད་ལ་གླགས་མི་རྙེད་པར་སྐད། །གཞན་ལ་སྨྲ་བའི་ཆོས་དེ་རང་གི་རྒྱུད་ལ་སྦྱོར་མཛོད་དང་༑ ༑མགོན་པོའི་སྐུ་འདི་བྲག་ལ་ཤར་ཡང་རང་བཞིན་ཅིས་མ་གྲུབ། །ཁྱེད་རང་རྨི་ལམ་སྒྱུ་མའི་ལུས་ཡིན་རང་བཞིན་ཡེ་ནས་མེད། །བླ་མས་བསྟན་པའི་གདམས་པ་ད་ལྟ་དྲན་པར་གྱིས་མཛོད་དང་། །འཇིགས་སྣང་ཐམས་ཅད་རང་སེམས་ལས་བྱུང་སེམས་ཉིད་སྟོང་པའོ། །དེ་དོན་བར་དོར་དྲན་ན་འཇིགས་སྣང་ཅི་ལ་ཡོང་གི་ཨཾ། །བར་དོར་འགྲོ་མཁན་རང་རིག་གསལ་སྟོང་འདི་ཉིད་ཁོ་ན་ཡིན། །གཤིན་རྗེའི་འཇིགས་པ་དག་ཀྱང་རང་རིག་ཁོ་རྩལ་ལས་ཤར་བའོ། །ཞེས་ཟེར་བ་དང་བདག་གི་བསམ་པ་ལ། བུ་མོ་འདི་རེ་བདེན། བདག་གིས་གཞན་ལ་བར་དོ་ཐོས་གྲོལ་བཤད་པ་བྱས་ཀྱང་ང་རང་འདི་ཙམ་འཇིགས་ན་ཁ་ཆོས་མཁན་པོ་ནེ་ཙོའི་ཆོས་བཤད་དང་འདྲ་བར་འདུག་ད་ནི་ཕྱི་རོལ་གྱི་འཇིགས་གཟུགས་འདིའི་རང་བཞིན་དུ་གྲུབ་པ་མེད། འདི་བཟོ་བའི་མཁན་པོ་མེད། འཇིག་རྟེན་འདི་ན་རང་རྒྱུད་ཅན་དུ་ཅིས་ཀྱང་གྲུབ་པ་མེད་པ་ལ།
འདི་གཅིག་པུ་ལ་ཅི་ལ་འཇིགས། ཐམས་ཅད་རང་བཞིན་གྱི་སྟོང་པ་ཉིད་ཡིན་སྙམ་ནས་མ་བཅོས་པའི་ངང་ལ་བཞག་པས་ཐ་མལ་གྱི་ཤེས་པ་གསལ་སྟོང་དུ་རྗེན་ནེ། ཅེ་རེ་གནས་ཤིང་འདུག་པ་དང་། འཇིགས་པའི་སྣང་བ་མེད་ནས་ཟང་ཐལ་དུ་ཕྱམ་ཕྱམ་དུ་སོང་བ་དང་། བུ་མོ་དེས་ན་རེ། འོ་དེ་ཀ་ལྟར་དུ་བྱས་ན་གཤིན་རྗེ་ཆོས་ཀྱི་རྒྱལ་པོ་འབུམ་ཕྲག་གཅིག་གི་དཀྱིལ་དུ་ཚུད་ཀྱང་འཇིགས་པ་ཅི་ལ་ཡོད། ཐམས་ཅད་སྟོང་པ་ཉིད་དུ་གོ་ན། བར་དོར་ད་ལྟ་ཉིད་དུ་གྲོལ་བ་ཡིན་ནོ། །ཟེར་རེ། །དེ་ནས་ཡར་ལ་ཕྱིན་པ་དང་། བྲག་རི་ཆེན་པོ་ཁ་ཕྱོགས་སུ་བལྟས་པའི་ལོགས་གཅིག་ལ༑ ཤཱཀྱ་ཐུབ་པའི་སྐུ་གཅིག་བྱོན་ནས་འདུག་པ་དེ་སྐུ་ཆེ་ཆུང་ནི་རི་བོ་ཆེ་ཤོས་ཙམ་པ་བྱོན་ལེགས་པ། མདངས་ཚོན་གྱི་བཀྲག་མདངས་ཤིན་ཏུ་གསལ་བ་གཅིག་མཐོང་། བདག་གིས་བུ་མོ་དེ་ལ་སྨྲས་པ་གནས་རྣམས་སུ་ལྷ་བྱོན་ཟེར་བ་མང་པོ་ཐོས་ཀྱང་། འདི་ལྟ་བུའི་གསལ་བ་དང་དོད་མོ་ཡོད་སྐད་མི་སྣང་། འདི་མངོན་སུམ་ཡིན་པ་གཅིག་མིན་ནམ། རྨི་ལམ་ཨེ་ཡིན་བྱས་པ་དང་། བུ་མོས་ན་རེ། ཧ་ཧ། མངོན་སུམ་བྱས་པ་སྟོང་གསུམ་འདི་ན་མེད། །ཐམས་ཅད་རྟག་མི་ཐུབ་པ་རྨི་ལམ་ཡིན། །ཐམས་ཅད་འགྱུར་ཞིང་འགྲོ་བ་སྒྱུ་མ་ཡིན། །གཅིག་ཏུ་ཐེར་ཟུག་གནས་པ་གང་ན་ཡོད། །མངོན་སུམ་འགྱུར་དེ་གནས་པ་གང་ཡང་མེད། །གང་ཞིག་འབྱུང་བ་ལྔ་ལ་གྲུབ་པ་ཡི། །འཇིག་རྟེན་སྟོང་གསུམ་འདི་ཡང་ཞིག་ནས་འགྲོ། །གང་ཞིག་ལྷན་ཅིག་སྐྱེས་པའི་གཟའ་ཚང་ཡང་། །ལོ་དང་ཟླ་བ་ཤོལ་ནི་མ་ཐེམ་པར། །གཅིག་ཏུ་མི་གནས་གྱེས་པའི་ཆོས་ཅན་ཡིན། །གང་ལ་གཅེས་པར་བྱས་པའི་ལུས་འདི་ཡང་། །ནམ་ཞིག་ཐལ་བ་དག་ཀྱང་རླུང་གིས་ཁྱེར། །མངོན་སུམ་སྣང་ནའང་དོན་ལ་སྟོང་པ་ཡིན། །རྨི་ལམ་ཉིད་ཀྱང་གནས་སྐབས་མངོན་སུམ་ཡིན། །ཐམས་ཅད་རྨི་ལམ་སྒྱུ་མའི་རང་བཞིན་ནོ། །
ཅེས་ཟེར་བས། བདག་གི་བུ་མོ་དེའི་ཁ་ལ་བལྟས་པའི་རིང་ལ། ཅི་ཚུགས་བྱས་ཆ་མེད་པ་གཅིག་ལ་ཐུབ་པའི་སྐུ་དེ་ལ་ཨོ་རྒྱན་གྱི་སྐུ་ཆེན་པོ་གཅིག་ཏུ་སོང་། དེ་ལ་བལྟས་ནས། བདག་གིས་བསམ་པ་ལ། ཨོ་རྒྱན་སྐུ་གཅིག་ཏུ་སོང་འདུག་སྟེ། པད་ཞྭ་དང་། རྡོ་རྗེ། བྷན་དྷ་རྣམས་ནི་འདི་ཀ་ཡིན་ཏེ། ཁ་ཊཱཾ་ཁའང་མི་འདུག ཆོས་གོས་གསེར་གྱི་པ་ཏྲ་ཅན་དེའང་མི་འདུག ཟ་འོག་བེར་སྔོ་བཀྲ་དེའང་མེད་པར་གོས་ཅན་ལྕགས་ནག་གི་ན་བཟའ་བེར་ནག་འདི་རྐྱང་པ་གསོལ་བ་འདི། ཨོ་རྒྱན་མིན་པ་ཨེ་ཡིན། བདག་གི་འདི་རྨི་ལམ་ཡིན་པ་འདྲ། མཐོང་སྣང་འདི་ད་ཅི་ཐུབ་པ་ཡིན་པ་ལ། ད་ཨོ་རྒྱན་དུ་སོང་འདུག ཨོ་རྒྱན་ཡང་མཐིང་ཀ་འདི་འདྲ་ཆོས་གོས་དང་ཁ་ཊཱཾ་ཡང་མེད་པ་འདི་རྒྱལ་འགོང་གི་ཆོས་འཕྲུལ་གཅིག་རྨི་ལམ་དུ་བསྟན་པ་གཅིག་བྱུང་བསམ་པ་དང་། ཨོ་རྒྱན་གྱི་སྐུ་དེའི་ཞལ་ནས་འདི་སྐད་གསུངས། ཨེ་མ་ཧོ། ངོ་མཚར་མི་ཆེའམ། གང་གི་རང་སྣང་རྣམ་པར་མ་དག་ན། །སངས་རྒྱས་དངོས་ཀྱང་པེ་ཀར་གཟུགས་སུ་མཐོང་། །གང་གི་རང་སེམས་རྣམ་པར་དག་པའི་ཚེ། །པེ་ཀར་ཉིད་ཀྱང་སངས་རྒྱས་བཅོམ་ལྡན་འདས། །བདུད་དང་སངས་རྒྱས་གཉིས་ཀྱང་སེམས་སྣང་ལས༑ ༑སངས་རྒྱས་གུད་ན་རྒྱལ་འགོང་ལོག་ན་མེད། །ངེས་པར་སངས་རྒྱས་བྱ་བ་ཐེར་ཟུག་མེད། །ངེས་པར་བདུད་ཅེས་བྱ་བ་རྟག་བརྟན་མེད། །གང་དག་སངས་རྒྱས་ཉིད་ལ་གཟུགས་སུ་མཐོང་། །དེ་བཞིན་སངས་རྒྱས་ཉིད་ལ་སྒྲར་ཤེས་པ། །དེ་ཉིད་ལོག་པའི་ལམ་ལ་ཞུགས་ཞེས་གསུངས། །གང་གི་སངས་རྒྱས་རྟག་པ་མེད་དེ་སྟོང་། །དེ་བཞིན་ཆད་པ་མ་ཡིན་རིག་ཅིང་གསལ། །རྟག་ཆད་གཉིས་མེད་དེ་ཉིད་སངས་རྒྱས་ལ། །དེ་ལྟར་མ་ཤེས་ཀྱང་ཡང་རྒྱལ་འགོང་ཡིན། །རབ་རིབ་ཅན་གྱིས་མཁའ་ལ་སྐྲ་ཤད་འཛག །མཁྲིས་ནད་ཅན་གྱིས་དུང་དཀར་སེར་པོར་མཐོང་། །ཆང་གི་བཟི་བས་ས་ནི་འཁོར་སྙོམས་བྱེད། །མངོན་ཞེན་ཅན་གྱིས་སྒྱུ་མ་བདེན་པར་བཟུངས། །ནམ་མཁའ་ལ་ནི་སྐྲ་ཤད་འཛགས་པ་མིན། །དུང་དཀར་ལ་ནི་སེར་པོ་མ་གྲུབ་བོ། །ས་འདི་ལ་ནི་གཡོ་ཞིང་འཁོར་བ་མེད། །སྒྱུ་མ་ལ་ནི་བདེན་པར་ཡེ་མ་གྲུབ། །
པདྨ་འབྱུང་གནས་རྒྱལ་འགོང་ཡེ་ནས་མིན། །བཅོམ་ལྡན་འདས་ལ་པེ་ཀར་ཡེ་མ་གྲུབ༑ ༑གྲུབ་པ་མེད་པར་ཤེས་ནས་སོང་བ་མིན། །ཡེ་ནས་གནས་ལུགས་ཁོ་རང་རང་གཤིས་ཡིན། །ཧ་ཧ་ཟེར་བ་དང་། བུ་མོ་དེས་ན་རེ། ཐམས་ཅད་རང་གི་སེམས་རྣམ་པར་དག་མ་དག་གི་བྱེད་པ་ཁོ་ན་ལས། ཕྱི་རོལ་ནས་སངས་རྒྱས་བྱ་བ་རྟག་བརྟན་ཐེར་ཟུག་པ་གཅིག་ཡོད་མ་མྱོང་། བདུད་དང་རྒྱལ་འགོང་བྱ་བ་རྟག་བརྟན་ཐེར་ཟུག་གཅིག་དེ་བས་ཀྱང་མེད། རྒྱལ་འགོང་ཡིན་པར་འཛིན་ན་རང་སྣང་མ་དག་པའི་ཉེར་ལེན་དེས་བར་ཆད་འོང་ནས་སངས་རྒྱས་རྒྱལ་འགོང་དུ་འགྲོ། སངས་རྒྱས་ཡིན་བསམ་ནས་མོས་གུས་བྱས་ན། ནང་གི་ཉེ་བར་ལེན་པ་དེའི་གནད་ཀས་བྱིན་བརླབ་འབྱུང་། བར་ཆད་དང་བྱིན་བརླབ་གཉིས་ཕྱི་ནས་འབྱུང་བ་མིན། ནང་གི་ཉེ་བར་ལེན་པའི་རྒྱུ་དང་། རང་སེམས་དག་མ་དག་གི་བྱེད་པ་ཁོ་ན་ལས་གཞན་དུ་མེད་པར་ཤེས་པར་གྱིས། ད་རུང་འདིའི་ཕུ་ན་ངོ་མཚར་ཆེ་བའི་ལྟས་མང་པོ་ཡོད་དོ། །དེས་ཆོག ཅེས་པ་རྨིས་སོ། །མངྒ་ལཾ་ས རྦ་ཤུ་བྷཾ།
༄༅༔ ཟབ་ཆོས་ཉམས་ཁྲིད་དགོངས་པ་རང་གྲོལ་གྱི༔ ས་བཅད་ལྡེའུ་མིག་རང་གྲོལ་ཞེས་བྱ་བ་བཞུགས་སོ༔
ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔ ཆོས་ཐམས་ཅད་ཀྱི་དགོངས་པ་ལ་ཕྱོགས་ལྷུང་མེད་པས༔
ཉམས་ཁྲིད་དགོངས་པ་རང་གྲོལ་འདི་ལ་གསུམ་སྟེ༔ སྔོན་འགྲོ༔ དངོས་གཞི༔ རྗེས་དང་གསུམ་མོ༔ དང་པོ་སྔོན་འགྲོ་ལ་གཉིས་ཏེ༔ རང་རྒྱུད་སྦྱོང་བ་དང་༔ འདུལ་བ་གཉིས་སོ༔ སྦྱོང་བ་ལ་བཞི་སྟེ༔ ངན་སོང་གི་གནས་སྤར་ཞིང་ཐར་བའི་ལམ་བསྒྲོད་པའི་ཕྱིར༔ སྐྱབས་འགྲོ་སེམས་བསྐྱེད་ཀྱི་ཁྲིད། སྡིག་སྒྲིབ་མྱུར་དུ་དག་པར་བྱེད་པ་ཡི་གེ་བརྒྱ་པའི་ཁྲིད༔ བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད༔ ཚོགས་གཉིས་མྱུར་དུ་རྫོགས་པར་བྱེད་པ་མཎྜལ་ཆོས་སྤྱོད་ཀྱི་ཁྲིད་དང་བཞིའོ༔ ༈གཉིས་པ་རང་རྒྱུད་འདུལ་བ་ལ་གསུམ་སྟེ༔ དལ་འབྱོར་རྙེད་པར་དགའ་བ་ལ་བསམ་པ༔ འཁོར་བའི་སྡུག་བསྔལ་ལ་བསམ་པ༔ འཆི་བ་མི་རྟག་པ་བསྒོམ་པ་དང་གསུམ་སྟེ༔
སྔོན་འགྲོ་ཡན་ལག་བདུད་ལྡན་དུ་ཉམས་སུ་བླང་ངོ་༔
༈གཉིས་པ་དངོས་གཞི་ལ་སྤྱི་དོན་དྲུག་སྟེ༔
སྐྱེ་གནས་བར་དོའི་ཁྲིད་ཡིག་ཀུན་གཞི་རང་གྲོལ༔ ཕྱི་ནང་གི་ཐོས་བསམ་གྱིས་སྒྲོ་འདོགས་གཅོད་པ༔ ཐི་བྱ་ཚང་དུ་འཇུག་པ་ལྟ་བུའི་གདམས་ངག་དང་གཅིག༔ རྨི་ལམ་བར་དོའི་ཁྲིད་ཡིག་འཁྲུལ་བ་རང་གྲོལ༔ བག་ཆགས་ཀྱི་མཚམས་སྦྱོར་ཞིང་༔ འོད་གསལ་ལམ་དུ་ཁྱེར་བ་མུན་ཁང་དུ་སྒྲོན་མེ་བཏེགས་པ་ལྟ་བུའི་གདམས་ངག་དང་གཉིས༔ བསམ་གཏན་བར་དོའི་ཁྲིད་ཡིག་རིག་པ་རང་གྲོལ༔ དྭ་ཕྲུག་མ་དང་འཕྲད་པ་ལྟ་བུའམ༔ སྒེག་མོས་མེ་ལོང་ལ་ལྟ་བ་ལྟ་བུའི་གདམས་ངག་དང་གསུམ༔ འཆི་ཁ་བར་དོའི་ཁྲིད་ཡིག་འཕོ་བ་དྲན་པ་རང་གྲོལ༔ མི་གསལ་པ་གསལ་གདབ་པ་རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག་དང་བཞི། ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ༔ རང་སྣང་ལ་ཡིད་ཆེས་པ་མ་པང་དུ་བུ་འཇུག་པ་ལྟ་བུའི་གདམས་ངག་དང་ལྔ༔ སྲིད་པ་བར་དོའི་ཁྲིད་ཡིག་སྲིད་པ་རང་གྲོལ༔ ཡུར་བ་རྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག་དང་དྲུག་གོ༔
དང་པོ་ལ་གཉིས་ཏེ༔ ཞི་གནས་དང་ལྷག་མཐོང་གི་ཁྲིད་གཉིས་སོ༔ ཞི་གནས་ལ་གཉིས་སྟེ༔ སྒོ་གསུམ་རྣལ་དུ་དབབ་པ་དང་༔ ཞི་གནས་དངོས་སོ༔ དང་པོ་ལུས་རྣལ་དུ་དབབ་པ་ལ་གསུམ༔ ཕྱི་ནང་གསང་གསུམ་མོ༔ གཉིས་པ་ངག་ལའང་གསུམ༔ གསུམ་པ་ཡིད་ལ་གསུམ་སྟེ༔ བྱ་བ་དགུ་ཕྲུགས་སུ་བཏང་བའོ༔ གཉིས་པ་ཞི་གནས་དངོས་ལ་གཉིས་ཏེ༔ མཚན་མ་དང་བཅས་པའི་ཞི་གནས་ཀྱི་ཁྲིད་དང་༔ མཚན་མ་མེད་པའི་ཞི་གནས་ཀྱི་ཁྲིད་དང་གཉིས་སོ༔ དང་པོ་ལ་གསུམ་སྟེ༔ མ་དག་པ་ཤིང་བུ་རྡེའུ་ལ་སེམས་འཛིན་པ་དང་༔ དག་པ་ལྷ་ལ་སེམས་འཛིན་པ་དང་༔ རླུང་རྩོལ་ལ་སེམས་འཛིན་པ་དང་གསུམ་མོ༔ མ་དག་པའི་སེམས་འཛིན་པ་ལ་གསུམ་སྟེ༔ ཤིང་བུ་རྡེའུ༔ སྨིན་མཚམས་ཐིག་ལེ༔ སྙིང་ཁའི་ཐིག་ལེ་ལ་སེམས་འཛིན་པ་དང་གསུམ་མོ༔ དག་པ་ལྷ་ལ་སེམས་འཛིན་པ་ལ་གསུམ་སྟེ༔ རྡོ་རྗེ་སེམས་དཔའ་ལ་སེམས་འཛིན་པ༔ ཐུབ་པ་ཆེན་པོ་ལ་སེམས་འཛིན་པ༔ སྤྱན་རས་གཟིགས་ལ་སེམས་འཛིན་པ་དང་གསུམ་མོ༔ རླུང་རྩོལ་ལ་སེམས་འཛིན་པ་ལ་གསུམ་སྟེ༔ རླུང་སེམས་གཉིས་མེད་རྣམ་རྟོག་ཁོ་རང་ལ་སེམས་འཛིན་པ་དང༔ རླུང་བུམ་པ་ཅན་ལ་སེམས་འཛིན་པ་དང་༔ འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་སེམས་འཛིན་པ་དང་གསུམ་མོ༔ གཉིས་པ་མཚན་མ་མེད་པའི་ཞི་གནས་ཀྱི་ཁྲིད་ལ་གསུམ༔ བསྒྲིམ་པ༔ ཀློད་པ༔ བསྒྲིམ་ཀློད་སྤེལ་མ་དང་གསུམ་མོ༔ དེ་ཡན་ཆད་ཞི་གནས་ཀྱི་ཁྲིད་དོ༔ གཉིས་པ་ལྷག་མཐོང་གི་ཁྲིད་ལ་གསུམ་སྟེ༔ རིག་པ་ངོ་བསྟན་པ༔ སེམས་བཙལ་བ༔ སེམས་ངོ་སྤྲད་པ་གསུམ་མོ༔ སེམས་ངོ་སྤྲད་པ་གཉིས༔ ཚིག་གིས་ངོ་སྤྲད་པ་དང་༔ ལུང་གིས་རྒྱབ་སྐྱོར་བ་གཉིས་སོ༔ ཚིག་གིས་ངོ་སྤྲད་པ་ལ་བཞི་སྟེ་སྟོང་ཆ་ངོ་སྤྲད་པ༔ གསལ་ཆ་ངོ་སྤྲད་པ༔ རིག་ཆ་ངོ་སྤྲད་པ༔ དབྱེར་མེད་དུ་ངོ་སྤྲད་པ་དང་བཞིའོ༔
དེ་ཡན་ཆད་སྐྱེ་གནས་བར་དོའི་ཁྲིད་ཡིག༔ ཀུན་གཞི་རང་གྲོལ༔ ཐི་བྱ་ཚང་དུ་འཇུག་པ་ལྟ་བུའི་གདམས་ངག༔ གཞི་ཁྲེགས་ཆོད་ཀྱི་གདམས་ངག་ཐལ་ལོ༔ ས་མ་ཡ༔
སྤྱི་དོན་གཉིས་པ་རྨི་ལམ་བར་དོའི་ཁྲིད་ལ་གསུམ་སྟེ༔ ཉིན་པར་སྒྱུ་ལུས་ཀྱི་ཁྲིད་སྣང་བ་རང་གྲོལ༔ ནུབ་མོ་རྨི་ལམ་གྱི་ཁྲིད་འཁྲུལ་བ་རང་གྲོལ༔ རྗེས་སུ་འོད་གསལ་གྱི་ཁྲིད་གཏི་མུག་རང་གྲོལ་དང་གསུམ་མོ༔ དང་པོའི་སྒྱུ་ལུས་ལ་གཉིས་ཏེ༔ མ་དག་པའི་སྒྱུ་ལུས་དང་༔ དག་པའི་སྒྱུ་ལུས་གཉིས་སོ༔ དང་པོ་༼མ་དག་པའི་སྒྱུ་ལུས་༽ལ་གསུམ༔ ལུས་སྣང་སྟོང་མེ་ལོང་གི་གཟུགས་བརྙན་ལ་སྦྱང་བ༔ ངག་གྲགས་སྟོང་བྲག་ཆའི་སྒྲ་ལ་སྦྱང་བ༔ ཡིད་གཡོ་བ་སྨིག་རྒྱུ་ལ་སྦྱང་བ་དང་གསུམ་མོ༔ གཉིས་པ་༼དག་པའི་སྒྱུ་ལུས་༽ལ་གཉིས་ཏེ༔ སྣང་སྟོང་འཇའ་ལུས་ཤེལ་རྡོ་ལ་སྦྱང་བ་དང་༔ སྣོད་བཅུད་སྣང་སྟོང་ལྷ་དང་ལྷ་མོ་ལ་སྦྱང་བ་དང་གཉིས་སོ༔ གཉིས་པ་རྨི་ལམ་ལ་གསུམ་སྟེ༔ རྨི་ལམ་བཟུང་བ་དང་༔ སྤྲུལ་ཞིང་བསྒྱུར་བ༔ རྨི་ལམ་གྱི་གེགས་སེལ་བ་དང་གསུམ་མོ༔ ༈དང་པོ་༼རྨི་ལམ་བཟུང་བ་༽ལ་བཞི་སྟེ༔ འདུན་པས་བཟུང་བ་དང་༔ ཡི་དམ་དུ་བཟུང་པ་དང་༔ ཡིག་འབྲུ་ལ་བཟུང་བ་དང་༔ ཐིག་ལེ་ལ་བཟུང་བ་དང་བཞིའོ༔ གཉིས་པ་༼སྤྲུལ་ཞིང་བསྒྱུར་བ༽ལ་བཞི་སྟེ༔ ཡི་དམ་ལ་སྦྱང་བ་དང་༔ ཞིང་ཁམས་ལ་སྦྱང་བ་དང་༔ རྩལ་སྦྱང་ལ་བསླབ་པ༔ ཐོག་རྫིས་ཀྱི་ལས་ལ་བསླབ་པ་དང་བཞིའོ༔ གསུམ་པ་༼རྨི་ལམ་གྱི་གེགས་སེལ་བ་༽ལ་བཞི་སྟེ༔ སད་འབྱམས༔ བརྗེད་འབྱམས༔ འཁྲུལ་འབྱམས༔ སྟོང་འབྱམས་ཀྱི་གེགས་བསལ་བ་དང་བཞིའོ༔ གསུམ་པ་རྗེས་སུ་འོད་གསལ་གྱི་ཁྲིད་ལ་བཞི་སྟེ༔ རྟོགས་པའི་འོད་གསལ་འཛིན་པ༔ ཁམས་ཀྱི་འོད་གསལ་ལ་འཛིན་པ༔ བླ་མ་ལ་འོད་གསལ་འཛིན་པ༔ ཐིག་ལེ་ལ་འོད་གསལ་འཛིན་པ་དང་བཞིའོ༔
དེའང་གཉིས་སུ་འདུ་སྟེ༔ ཉམས་ཀྱི་འོད་གསལ་དང་༔ རྟོགས་པའི་འོད་གསལ་གཉིས་སོ༔ དེ་ཡན་ཆད་གྱིས་རྨི་ལམ་བར་དོའི་ཁྲིད་ཡིག༔ འཁྲུལ་བ་རང་གྲོལ་མུན་ཁང་དུ་སྒྲོན་མེ་བཏེགས་པ་ལྟ་བུའི་གདམས་ངག་གཉིས་པ་ཐལ་ལོ༔ ས་མ་ཡ༔
༈ སྤྱི་དོན་གསུམ་པ་བསམ་གཏན་བར་དོའི་ཁྲིད་ལ་གཉིས༔ མཉམ་གཞག་ནམ་མཁའ་སུམ་སྤྲུགས་དང༔ རྗེས་ཐོབ་ཅིར་སྣང་རང་གྲོལ་གྱི་ཁྲིད་དང་གཉིས་སོ༔ གཉིས་པ་ལ་བཞི་སྟེ༔ ཡེ་གྲོལ༔ རང་གྲོལ༔ ཅེར་གྲོལ༔ ཡོངས་གྲོལ་དང་བཞིའོ༔
དེ་ཡན་ཆད་བསམ་གཏན་བར་དོའི་ཁྲིད་ཡིག་རིག་པ་རང་གྲོལ༔ སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་གསུམ་པ་ཐལ་ལོ༔ ས་མ་ཡ༔
སྤྱི་དོན་བཞི་པ་འཕོ་བ་དྲན་པ་རང་གྲོལ་གྱི་ཉམས་ཁྲིད་ལ་གཉིས་ཏེ༔ སྦྱང་བ་དང་༔ ལས་ལ་སྦྱར་བ་གཉིས་སོ༔ དང་པོ་༼སྦྱང་བ་༽ལ་གསུམ་སྟེ༔ འཆི་བ་བརྟག་པ༔ བསླུ་བ༔ འཕོ་བ་སྦྱང་བ་དང་གསུམ་མོ༔
གཉིས་པོ་གཞན་དུ་ཤེས༔ གསུམ་པ་སྦྱང་བ་ལ་གསུམ་སྟེ༔ ལུས་ཀྱི་འཁྲུལ་འཁོར༔ ངག་གི་རླུང་༔ སེམས་ཀྱི་དམིགས་པ་དང་གསུམ་མོ༔ གཉིས་པ་ལ་ལྔ་སྟེ༔ ཆོས་སྐུའི་འཕོ་བ༔ ལོངས་སྐུའི་འཕོ་བ༔ སྤྲུལ་སྐུའི་འཕོ་བ༔ བཙན་ཐབས་ཀྱི་འཕོ་བ༔ ཐ་མལ་པའི་འཕོ་བ་དང་ལྔའོ༔ དེ་ཡན་ཆད་འཆི་ཁ་བར་དོའི་ཁྲིད་ཡིག་འཕོ་བ་དྲན་པ་རང་གྲོལ༔ རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག་བཞི་པ་ཐལ་ལོ༔ ས་མ་ཡ༔
སྤྱི་དོན་ལྔ་པ་ཆོས་ཉིད་བར་དོའི་ཁྲིད་ལ་བཞི་སྟེ༔ སྔོན་དུ་ལུས་ངག་ཡིད་གསུམ་གྱི་གནད་གཟིར་བ་དང་གཅིག༔ གནད་གསུམ་ལ་བརྟེན་ནས་མངོན་སུམ་རང་ཐོག་ཏུ་དབབ་པ་དང་གཉིས༔ ཉམས་སུ་བླངས་བས་སྣང་བ་བཞིའི་འཆར་ཚུལ་བསྟན་པ་དང་གསུམ༔ མཐའ་རྟེན་རྗེས་ཀྱི་མན་ངག་དང་བཞིའོ༔ དང་པོ་༼སྔོན་དུ་ལུས་ངག་ཡིད་གསུམ་གྱི་གནད་གཟིར་བ་དང་གཅིག༽ལ་གསུམ་སྟེ༔ ལུས་ཀྱི་གནད་དང་༔ ངག་གི་གནད་དང་༔ ཡིད་ཀྱི་གནད་དང་གསུམ་མོ༔ དང་པོ་ལུས་ཀྱི་གནད་གཟིར་བ་ལ་གསུམ་སྟེ༔ སྤྲུལ་སྐུའི་བཞུགས་སྟངས་དང་༔ ལོངས་སྐུའི་བཞུགས་སྟངས་དང་༔ ཆོས་སྐུའི་བཞུགས་སྟངས་དང་གསུམ་མོ༔ གཉིས་པ་ངག་ལ་གསུམ་སྟེ༔ བསླབ་པར་བྱ་བ་དང་༔ གནས་པར་བྱ་བ་དང་༔ བརྟན་པར་བྱ་བ་དང་གསུམ་མོ༔ གསུམ་པ་སེམས་ཀྱི་གནད་ལ་གསུམ་སྟེ༔ སེམས་ཀྱི་གནད་ལ་གསུམ་སྟེ༔ སེམས་བཞག་ཐབས་དང་༔ འབེན་དང་༔ གནད་གཟིར་བ་དང་གསུམ་མོ༔ གཉིས་པ་རང་ཐོག་ཏུ་དབབ་པ་ལ་གསུམ་སྟེ༔ སྒོའི་གནད་དང་༔ ཡུལ་གྱི་གནད་དང་༔ རླུང་གི་གནད་དང་གསུམ་མོ༔ དང་པོ་༼སྒོའི་གནད་༽ལ་གསུམ་སྟེ༔ བཟློག༔ ཕབ༔ ཟུར་གྱིས་བལྟ་བ་དང་གསུམ་མོ༔ གཉིས་པ་༼ཡུལ་གྱི་གནད་༽ལ་གཉིས་ཏེ༔ ཕྱིའི་དབྱིངས་དང་༔ ནང་གི་དབྱིངས་གཉིས་སོ༔ གསུམ་པ་༼རླུང་གི་གནད་༽ལ་གསུམ་སྟེ༔ བཟུང་པ་དང་༔ འཕང་བ་དང་༔ དལ་བར་བརྟན་པ་དང་གསུམ་མོ༔ གསུམ་པ་འཆར་ཚུལ་བསྟན་པ་ལ་བཞི་སྟེ༔ ཆོས་ཉིད་མངོན་སུམ༔ ཉམས་སྣང་གོང་འཕེལ༔ རིག་པ་ཚད་ཕེབས༔ ཆོས་ཉིད་ཟད་པའི་སྣང་བ་དང་བཞིའོ༔ བཞི་པ་རྗེས་ཀྱི་མན་ངག་ལ་བཞི་སྟེ༔ མི་འགུལ་བ་གསུམ་གྱིས་གཞི་བཅའ༔ སྡོད་པ་གསུམ་གྱིས་ཚད་བཟུང་༔ ཐོབ་པ་གསུམ་གྱིས་གཟེར་གདབ༔ གདེང་བཞི་མཐར་ཕྱིན་པ་དང་བཞིའོ༔
དེ་ཡན་ཆད་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ༔ མ་པང་དུ་བུ་འཇུག་པ་ལྟ་བུའི་གདམས་ངག་ལྔ་པ་ཐལ་ལོ༔ ས་མ་ཡ༔ སྤྱི་དོན་དྲུག་པ་སྲིད་པ་བར་དོའི་ཁྲིད་ལ་དྲུག༔ གདམས་ངག་དྲུག་གིས་མངལ་སྒོ་བཀག་སྟེ༔ ཡི་དམ་གྱི་ལྷས་མངལ་སྒོ་བཀག་པ༔ བླ་མ་ཡབ་ཡུམ་ཀྱིས་མངལ་སྒོ་བཀག་པ༔ དགའ་བ་བཞིས་མངལ་སྒོ་བཀག་པ༔ སྤོང་སེམས་ཀྱིས་མངལ་སྒོ་བཀག་པ༔ འོད་གསལ་ཀྱིས་མངལ་སྒོ་བཀག་པ༔ སྒྱུ་ལུས་ཀྱིས་མངལ་སྒོ་བཀག་པ་དང་དྲུག་གོ༔ དེའང་གཉིས་སུ་འདུས་ཏེ༔ འཇུག་བྱའི་མངལ་སྒོ་བཀག་པ་དང་༔ འཇུག་བྱེད་ཀྱི་གང་ཟག་དགག་པ་དང་གཉིས་སོ༔ དེ་ཡན་ཆད་སྲིད་པ་བར་དོའི་ཁྲིད་ཡིག་སྲིད་པ་རང་གྲོལ༔ ཡུར་བ་རྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག་དྲུག་པ་ཐལ་ལོ༔ ས་མ་ཡ༔ སྤྱི་དོན་གསུམ་པ་མཇུག་གི་དོན་ལ་གསུམ་སྟེ༔ ཆོས་ཐམས་ཅད་ཀྱི་དགོངས་དོན་འདུས་པར་བསྟན་པ་དང་༔ ཟབ་པས་རྩིས་ཆེ་བར་གདམས་པ་དང་༔ རྗེས་སྨོན་ལམ་གྱིས་རྒྱས་བཏབ་པ་དང་གསུམ་མོ༔ ཟབ་ཆོས་ཉམས་ཁྲིད་དགོངས་པ་རང་གྲོལ་གྱི་ས་བཅད༔ ལྡེའུ་མིག་རང་གྲོལ་ཞེས་བྱ་བ༔ འཁོར་བ་མ་སྟོངས་བར་དུ་མ་རྫོགས་སོ༔ སྤྲེལ་ལོ་ཟླ་བ་བརྒྱད་པའི་ཚེས་བཅུ་གསུམ་ལ༔ ཀང་ཡུལ་ཐང་འབྲོག་དགོན་པའི་གཟིམས་ཁང་དུ༔ བླ་མ་ནམ་མཁའི་མིང་ཅན་གྱིས་བསྐུལ་ནས༔ བན་ཆུང་ཉི་ཟླའི་མིང་ཅན་ཁོ་བོས་སྦྱར་རོ༔ ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པར་གྱུར་ཅིག༔ དགེའོ། དགེའོ། དགེའོ། །
༄༅། ། ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ དཀྱིལ་འཁོར་དང་ལྷའི་རྣམ་དག་མཐོང་བ་རང་གྲོལ་ཞེས་བྱ་བ་བཞུགས༔
འོ་རིགས་ཀྱི་བུ་དད་པ་དང་ལྡན་པ་རྣམས་དཀྱིལ་འཁོར་འདི་ལ་ལྟོས་ལ་ཉོན་ཅིག སེམས་ཅན་དང་སངས་རྒྱས་རྒྱུ་གཅིག་པའི་རྟགས་སུ། དཀྱིལ་འཁོར་འཇམ་ཞིང་སྲུབ་མེད་པའོ། །ཆོས་སྐུ་འགྱུར་བ་མེད་པའི་རྟགས་སུ། དཀྱིལ་འཁོར་གྱི་གཞི་མཐིང་ནག་ཏུ་ཡོད་པའོ། །ལོངས་སྐུ་གསལ་ལ་མ་འགགས་པའི་རྟགས་སུ། དཀྱིལ་འཁོར་ཁྲ་བོར་འདུག་པའོ། །ཐུགས་རྗེའི་སྤྲུལ་སྐུས་འགྲོ་དོན་མཛད་པའི་རྟགས་སུ། ཁ་དོག་དམར་སེར་སོ་སོར་གསལ་ཞིང་ཤར་བའོ། །ཡེ་ཤེས་ལྔ་ལྷུན་གྱིས་གྲུབ་པའི་རྟགས་སུ། དབུས་སུ་ཐིག་ལེ་མུ་ཁྱུད་ལྔ་ལྡན་དུ་ཡོད་པའོ། །ཤར་ཕྱོགས་ཐམས་ཅད་དཀར་པོར་འདུག་པ་ནི། ཀ་རི་ཀ་ཤེལ་ལས་གྲུབ་པའི་རྟགས་སོ། །ལྷོ་ཕྱོགས་ཐམས་ཅད་སེར་པོར་འདུག་པ་ནི། རིན་པོ་ཆེ་གསེར་ལས་གྲུབ་པའི་རྟགས་སོ། །ནུབ་ཕྱོགས་ཐམས་ཅད་དམར་པོར་འདུག་པ་ནི། པདྨ་རཱ་ག་ལས་གྲུབ་པའི་རྟགས་སོ། །བྱང་ཕྱོགས་ཐམས་ཅད་ལྗང་གུར་འདུག་པ་ནི། ཨིནྡྲ་ནཱི་ལ་ལས་གྲུབ་པའི་རྟགས་སོ། །དབུས་ཕྱོགས་ཐམས་ཅད་མཐིང་གར་འདུག་པ་ནི། བཻཌཱཪྱ་ལས་གྲུབ་པའི་རྟགས་སོ། །
པདྨ་མུ་ཁྱུད་གསུམ་ལྡན་གྱིས་བསྐོར་བ་ནི། སྐུ་གསུམ་འདུ་འབྲལ་མེད་པའི་རྟགས་སོ༑ ༑ཚད་མེད་བཞི་དང་ལྡན་པའི་རྟགས་སུ་གྲུ་ཆད་བཞིར་འདུག་པའོ། །ཆོས་སྐུ་སྐྱེ་བ་མེད་པའི་ཕོ་བྲང་དུ་འགྲོ་བའི་རྟགས་སུ་རྣམ་པར་ཐར་པའི་སྒོ་བཞི་རུ་འདུག་པའོ། །ཡབ་ཡུམ་གཉིས་སུ་མེད་པའི་རྟགས་སུ་གྲུ་ཆད་མཛེས་ཚོན་དུ་འདུག་པའོ། །ཞི་ཁྲོ་རིགས་ལྔའི་ཞིང་ཁམས་སོ་སོར་ཡོད་པའི་རྟགས་སུ་སྒོ་བཞི་ཕྱོགས་ཚོན་དུ་འདུག་པའོ༑ ༑རིགས་ལྔའི་དགོངས་པ་ལམ་དུ་ཁྱེར་བའི་རྟགས་སུ། པདྨ་ར་གའི་རྩིག་པ་ལྔ་རུ་འདུག་པའོ། །རྣམ་ཤེས་ཚོགས་བརྒྱད་གནས་སུ་དག་པའི་རྟགས་སུ། ལྷ་ཆེན་བརྒྱད་ཀྱི་ཀ་བ་བརྒྱད་དུ་འདུག་པའོ། །རྣམ་ཤེས་ཡུལ་བརྒྱད་གཟུང་འཛིན་དང་བྲལ་བའི་རྟགས་སུ། རུས་སྦལ་བརྒྱད་ཀྱི་ཀ་གདན་ཡོད་པའོ། །འཇིག་རྟེན་ཆོས་བརྒྱད་གནས་ཡུལ་དང་བྲལ་བའི་རྟགས་སུ། ཆུ་སྲིན་གྱི་ཁ་རུ་རྡོ་རྗེ་འབྱུང་བའོ། །བཀྲ་ཤིས་ཡོན་ཏན་གྱི་རྟགས་བརྒྱད་དང་ལྡན་པའི་རྟགས་སུ། གཟའ་ཆེན་བརྒྱད་ཀྱི་ཀ་ཞུར་འདུག་པའོ། །རྣམ་ཐར་ཆེན་པོ་བརྒྱད་དང་ལྡན་པའི་རྟགས་སུ། ཀ་རྒྱན་རྣམ་པ་བརྒྱད་དུ་ཡོད་པའོ། །འབྱུང་བ་ཆེན་པོ་བཞི་གནས་སུ་དག་པའི་རྟགས་སུ། ལྷ་ཚངས་པའི་གདུང་མ་བཞི་རུ་འདུག་པའོ། །ཉི་ཤུ་ཉེ་བའི་ཉོན་མོངས་པ་ཐམས་ཅད་གནས་ཡུལ་གཉིས་མེད་དུ་དག་པའི་རྟགས་སུ། ལྷ་དང་ལྷ་བྲན་གྱི་དྲལ་ཕྱམ་བྱས་པའོ། །ཡོན་ཏན་ཐམས་ཅད་རང་བཞིན་ལྷུན་གྱིས་གྲུབ་པའི་རྟགས་སུ། རིམ་པ་ལྔའི་ཐོག་ཕུབ་ནས་ཡོད་པའོ། །ཐུགས་རྗེས་སེམས་ཅན་ལ་རྒྱུན་དུ་གཟིགས་པའི་རྟགས་སུ། ཉི་ཟླའི་མཐོང་ཁུང་བཞིར་ཡོད་པའོ། །ཐུགས་གཡོ་འགུལ་མེད་པའི་རྟགས་སུ་བདུད་རྩི་གར་སྤྱིན་གྱིས་སྦྱར་ནས་ཡོད་པའོ། །
འགྱུར་མེད་དོན་གྱི་དགོངས་པ་མཐའ་རུ་ཕྱིན་པའི་རྟགས་སུ། གནམ་ལྕགས་ཁྲོ་ཆུའི་འཛེར་གྱིས་གདབ་ནས་ཡོད་པའོ། །འདོད་པའི་ཡོན་ཏན་ལྔ་མི་སྤངས་བའི་རྟགས་སུ། འདོད་ཡོན་གྱི་ལྷ་མོ་རྣམས་དམར་པོར་འདུག་པའོ། །ཆེ་བའི་ཡོན་ཏན་དུ་མ་དང་ལྡན་པའི་རྟགས་སུ། རིན་པོ་ཆེའི་ཕ་གུ་སེར་པོར་འདུག་པའོ། །སྐྱོན་བྲལ་ཡོན་ཏན་ལྔ་དང་ལྡན་པའི་རྟགས་སུ། ད་རུ་ཀད་དམར་ལྗང་དུ་ཡོད་པའོ། །བྱང་ཆུབ་ཀྱི་ཆོས་རྣམ་པར་དག་པའི་རྟགས་སུ། དྲ་བ་དང་དྲྭ་ཕྱེད་ཀྱིས་བརྒྱན་པའོ། །མཚན་དང་དཔེ་བྱད་བརྒྱ་རྩ་བརྒྱད་དང་ལྡན་པའི་རྟགས་སུ། མཆོད་རྟེན་བརྒྱ་རྩ་བརྒྱད་ཀྱིས་བསྐོར་བའོ༑ ༑དམ་པའི་ཆོས་མི་ནུབ་པའི་རྟགས་སུ་རྒྱལ་མཚན་བརྒྱད་དང་ལྡན་པའོ། །ཉོན་མོངས་པའི་རྣམ་རྟོག་ལས་དབེན་པའི་རྟགས་སུ་རི་དྭགས་གཉིས་གཉིས་ཀྱིས་བརྒྱན་པའོ། །སེམས་ཅན་ལ་ཆོས་སྟོན་པའི་རྟགས་སུ། ཆོས་ཀྱི་འཁོར་ལོ་བཞིས་མཚན་པའོ། །བྱམས་པ་ཆེན་པོ་དང་ལྡན་པའི་རྟགས་སུ། རིན་པོ་ཆེའི་གདུགས་ཕུབ་ནས་ཡོད་པའོ། ། ཐབས་དང་ཤེས་རབ་འདུ་འབྲལ་མེད་པའི་རྟགས་སུ། དར་གྱི་ཆུན་འཕྱང་ཟུར་བཞིར་བརྒྱན་པའོ། །རྣམ་རྟོག་འགྱུ་བ་དྲན་རིགས་དང་བྲལ་བའི་རྟགས་སུ། རླུང་རྡོ་རྗེ་རྒྱ་གྲམ་ཕྱོགས་བཞིར་གསལ་བའོ། །རྣམ་པར་ཤེས་པ་བརྒྱད་རང་སར་དག་པའི་རྟགས་སུ༑ དུར་ཁྲོད་ཆེན་པོ་བརྒྱད་ཀྱིས་བསྐོར་བའོ། །འགྲོ་བ་ཀུན་གྱི་དོན་བྱེད་ཅིང་བག་ཆགས་དྲི་མ་དང་བྲལ་བའི་རྟགས་སུ། སྣ་ཚོགས་ཀྱི་པད་མས་བསྐོར་བའོ། །ཆོས་ཉིད་སྐྱེ་འཇིག་དང་བྲལ་བའི་རྟགས་སུ་ཕྱི་རིམ་རྡོ་རྗེའི་ར་བས་བསྐོར་བའོ། །ཕྱིན་ཅི་ལོག་པའི་རྣམ་རྟོག་ཐམས་ཅད་བསྲེག་པའི་རྟགས་སུ་སྣ་ཚོགས་མེ་རིས་བསྐོར་བའོ། །
དེའི་རྗེས་སུ་ལྷའི་རྣམ་དག་ངོ་སྤྲད་པ་ནི། དབུས་སུ་ཀུན་བཟང་ཡབ་ཡུམ་གཉིས་སུ་སྣང་བ་འདི་ཡང་ཀ་དག་ལྷུན་གྲུབ་གཉིས་སུ་མེད་པས་ཐབས་དང་ཤེས་རབ་སྣང་སྟོང་ངམ༑ ཡིད་ཆོས་གཉིས་རྣམ་པར་དག་པའི་རྟགས་སུ། རིགས་ཀྱི་ཡབ་ལྔར་སྣང་བ་འདི་ཡང་ཕུང་པོ་ལྔ་རྣམ་པར་དག་པའི་རྟགས་སོ། །རིགས་ཀྱི་ཡུམ་ལྔར་སྣང་བ་འདི་ཡང་འབྱུང་བ་ལྔ་རྣམ་པར་དག་པའི་རྟགས་སོ། །ཟུང་སྦྱོར་དུ་སྣང་བ་འདི་ཡང་འཁོར་བ་ཟིལ་གྱིས་མནན་ཞིང་སྐྱོན་གྱིས་མ་གོས་པའི་བདེ་བ་ཆེན་པོར་གཅིག་པའི་རྟགས་སོ༑ ༑སེམས་དཔའ་བརྒྱད་དུ་སྣང་བ་འདི་ཡང་། རྣམ་ཤེས་ཚོགས་བརྒྱད་གནས་སུ་དག་པའི་རྟགས་སོ། །སེམས་མ་བརྒྱད་དུ་སྣང་བ་འདི་ཡང་ཡུལ་བརྒྱད་རྣམ་པར་དག་པའི་རྟགས་སོ། །ཐུབ་པ་དྲུག་ཏུ་སྣང་བ་འདི་ཡང་འགྲོ་དྲུག་དབྱིངས་སུ་འདྲེན་ཞིང་ཉོན་མོངས་པ་དྲུག་རྣམ་པར་དག་པའི་རྟགས་སོ། །སྒོ་བ་ཡབ་ཡུམ་བརྒྱད་ཟུང་དུ་སྣང་བ་འདི་ཡང་རྟག་ཆད་མུ་བཞི་རྣམ་པར་དག་ཅིང་ཚད་མེད་པ་བཞིས་འགྲོ་བའི་དོན་མཛད་པའི་རྟགས་སོ། །
དེ་དག་སོ་སོའི་སྐུ་མདོག་ལྔར་སྣང་བ་འདི་ཡང་ཉོན་མོངས་པ་མ་སྤངས་གནས་སུ་དག་ཅིང་ཡེ་ཤེས་ལྔ་ལྡན་ལྷུན་གྱིས་གྲུབ་པ་ལ། སྐུ་གསུང་ཐུགས་ཡོན་ཏན་འཕྲིན་ལས་ཀྱི་དགོངས་པ་འདུས་པའི་རྟགས་སོ། །ཐམས་ཅད་སྐྱིལ་ཀྲུང་དུ་མཛད་པ་འདི་ཡང་བདུད་ཀྱིས་ཀྱང་མི་འཕྲོགས་ཤིང་དུས་གསུམ་དུ་འཕོ་འགྱུར་མེད་པའི་དགོངས་པ་ལ་བཞུགས་པའི་རྟགས་སོ། །རྒྱན་སྣ་ཚོགས་པས་བརྒྱན་པ་འདི་ཡང་ཡོན་ཏན་ཕུན་སུམ་ཚོགས་པའི་རྟགས་སོ། །རིག་སྟོང་། གསལ་སྟོང་། ཤར་སྟོང་། བདེ་སྟོང་། སྣང་སྟོང་།ཟུང་འཇུག་གི་རྟགས་སུ་རིགས་ལྔའི་ཕྱག་མཚན་སོ་སོར་མཛེས་པའོ། །སྣང་སྲིད་སྣ་ཚོགས་ཡེ་སྟོང་རྩ་བ་དང་བྲལ་བའི་རྟགས་སུ། འཁོར་རྣམས་ཀྱིས་ཕྱག་མཚན་སྣ་ཚོགས་འཛིན་པའོ། །རིག་འཛིན་ཡབ་ཡུམ་བཅུ་ཟུང་སྦྱོར་དུ་སྣང་བ་འདི་ཡང་། བག་ཆགས་དབྱིངས་སུ་དག་པའི་རྟགས་སོ། །སྐུ་མདོག་ལྔ་ལྡན་དཀར་སེར་དམར་ལྗང་དུ་སྣང་བ་འདི་ཡང་། ལྷན་ཅིག་སྐྱེས་པའི་ཡེ་ཤེས་འོད་ཁ་དོག་ལྔ་དང་ལྡན་པའི་རྟགས་སོ། །ཞལ་གཅིག་ནི་དུ་མ་རོ་གཅིག་གོ །སྤྱན་གསུམ་ནི་སྐུ་གསུམ་མོ། །ཕྱག་གཉིས་ནི་ཐབས་དང་ཤེས་རབ་བོ། །ཞབས་གཉིས་ནི་བདེན་གཉིས་ཟུང་འཇུག་གོ །སྐྱང་བསྐུམ་ནི་སྲིད་ཞིའི་མཐའ་ལ་མི་གནས་པའོ། །གྲི་གུག་དང་ཐོད་ཁྲག་ནི་ཤེས་རབ་དང་སྙིང་རྗེའི་རྟགས་སོ། །ཆེ་མཆོག་ཧེ་རུ་ཀ་ཡབ་ཡུམ་གཉིས་སུ་སྣང་བ་འདི་ཡང་། མ་རིག་ཉོན་མོངས་མ་སྤངས་གནས་སུ་དག་པའི་རྟགས་སོ། །ཁྲག་འཐུང་ཁྲོ་བོ་ཡབ་ཡུམ་བཅུ་རུ་སྣང་བ་འདི་ཡང་། ཉོན་མོངས་དུག་ལྔའི་ཡུལ་ཆེན་མ་སྤངས་གནས་སུ་དག་པའི་རྟགས་སོ། །ཀཽ་རི་བརྒྱད་དུ་སྣང་བ་འདི་ཡང་། རྣམ་ཤེས་ཚོགས་བརྒྱད་མ་སྤངས་གནས་སུ་དག་པའི་རྟགས་སོ། །སིང་ཧ་བརྒྱད་དུ་སྣང་བ་འདི་ཡང་། ཡུལ་བརྒྱད་མ་སྤངས་གནས་སུ་དག་པའི་རྟགས་སོ། །སྒོ་མ་བཞི་རུ་སྣང་བ་འདི་ཡང་། སྐྱེ་གནས་བཞི་མ་སྤངས་གནས་སུ་དག་པའི་རྟགས་སོ། །དབང་ཕྱུག་མ་ཉི་ཤུ་རྩ་བརྒྱད་དུ་སྣང་བ་འདི་ཡང་། ཉོན་མོངས་པའི་རྟོགས་ཚོགས་ཉི་ཤུ་རྩ་བརྒྱད་མ་སྤངས་གནས་སུ་དག་པའི་རྟགས་སོ༑ ༑ཁྲག་འཐུང་ཁྲོ་བོ་འཇིགས་པའི་སྐུ་རུ་སྣང་བ་འདི་ཡང་། གདུལ་བྱ་ཞི་བས་མི་འདུལ་བའི་བདུད་དང་དགྲ་བགེགས་རྣམས་འདུལ་བའི་རྟགས་སོ། །གར་གྱི་ཉམས་དགུ་མཛད་པ་འདི་ཡང་། ཐེག་པ་རིམ་དགུ་ཡོངས་སུ་རྫོགས་པའི་རྟགས་སོ། །དུར་ཁྲོད་ཀྱི་ཆས་བརྒྱད་གསོལ་བ་འདི་ཡང་། བདུད་དང་མུ་སྟེགས་ལོག་ལྟ་གདུག་པ་ཅན་རྣམས་འཇོམས་པའི་རྟགས་སོ། །མགོ་བརྙེན་སྣ་ཚོགས་སུ་སྣང་བ་འདི་ཡང་། སྤྲུལ་སྐུའི་མཛད་པ་ཅིར་ཡང་མ་ངེས་པར་སྟོན་པའི་རྟགས་སོ། །དེ་དག་ཕྱི་ལྟར་ན་ཞི་བའི་ལྷ་ཚོགས་བཞི་བཅུ་རྩ་གཉིས་སུ་ཡོད། ནང་ལྟར་ན་ཁྲག་འཐུང་གི་ལྷ་ཚོགས་ལྔ་བཅུ་རྩ་བརྒྱད་དུ་ཡོད། གསང་བ་ལྟར་ན་མཁའ་འགྲོ་སྡེ་ལྔའི་ལྷ་ཚོགས་སུ་ཡོད། ཡང་གསང་ལྟར་ན་ལྷུན་གྲུབ་རྫོགས་ལྡན་གྱི་ལྷ་ཚོགས་སུ་ཡོད། བླ་མེད་ལྟར་ན་རིག་པ་ཐིག་ལེ་ཉག་ཅིག་གི་སྐུ་རུ་ཡོད། ངོ་བོ་འགྱུར་བ་མེད་པ་ཆོས་ཀྱི་སྐུ་རུ་ཡོད། རང་བཞིན་ངང་གིས་གསལ་བ་ལོངས་སྤྱོད་རྫོགས་པའི་སྐུ་རུ་ཡོད། ཐུགས་རྗེས་རང་གྲོལ་དུ་ཡོད་པས་སྤྲུལ་པའི་སྐུ་རུ་ཡོད། ལྟ་སྒོམ་ཡིད་ཡུལ་དུ་གསལ་བས་གཟུགས་ཀྱི་སྐུ་རུ་ཡོད།
དེ་ནས་བུམ་པ་དང་རྒྱན་ངོ་སྤྲད་པ་ནི། འོ་རིགས་ཀྱི་བུ་དད་པ་དང་ལྡན་པ་རྣམས་ཉོན་ཅིག ཆོས་སྐུ་སྤྲོས་པ་དང་བྲལ་བའི་རྟགས་སུ། དབང་གི་བུམ་པ་ལྔ་ཟླུམ་པོར་འདུག་པའོ། །ལོངས་སྐུ་ཡེ་ཤེས་ལྔ་དང་ལྡན་པའི་རྟགས་སུ། བུམ་པ་ཁ་དོག་ལྔ་ལྡན་དུ་འདུག་པའོ། །ཐུགས་རྗེ་སྤྲུལ་སྐུ་འོད་ཟེར་ཞི་ཁྲོའི་ཚུལ་དུ་ཡོད་པའི་རྟགས་སུ། བུམ་པའི་ཁ་རྒྱན་དཔག་བསམ་ཤིང་ལས་བྱས་པའོ། །རང་གི་རིག་པ་ལ་འགྱུར་བ་མེད་པའི་རྟགས་སུ། གཟུངས་ཐག་གི་སྣ་ལ་རྡོ་རྗེ་བཏག་པའོ། །ཉོན་མོངས་པ་ལྔ་སྣང་ཡུལ་དག་པའི་རྟགས་སུ། མགུལ་ཆིངས་ཁ་དོག་ལྔ་ལྡན་དུ་འདུག་པའོ། །ཐུགས་རྗེས་འཁོར་བ་ནས་འདྲེན་པའི་རྟགས་སུ། གཟུངས་ཐག་ལྔ་སྒྲིལ་དུ་ཡོད་པའོ། །རང་རིག་པའི་ཡེ་ཤེས་ལ་དྲི་མ་མེད་པའི་རྟགས་སུ། ཤེལ་དཀར་དང་མེ་ལོང་གཉིས་ཀྱིས་བརྒྱན་པའོ། །
སྟོང་གསལ་མི་འགྱུར་བའི་མདངས་ལྔ་དང་ལྡན་པའི་རྟགས་སུ། རིན་པོ་ཆེ་ལྔ་བུམ་སྙིང་དུ་ཡོད་པའོ། །སྒྲོན་མ་བཞི་མིག་ཡུལ་དུ་གསལ་བའི་རྟགས་སུ། རྨ་བྱའི་ཕོད་མདོངས་གཟུགས་པའོ། །རིག་པ་ལུག་གུ་རྒྱུད་དུ་གནས་པའི་རྟགས་སུ། རྒྱན་དྲྭ་བ་རིས་སུ་བྲིས་ནས་ཡོད་པའོ། །སངས་རྒྱས་ཀྱི་བསྟན་པ་མི་ནུབ་པའི་རྟགས་སུ། རྒྱལ་མཚན་བ་དན་ཕྱར་བའོ། །བླ་མ་ཡི་དམ་མཁའ་འགྲོ་ཆོས་སྐྱོང་མཉེས་པར་བྱ་བའི་རྟགས་སུ། མཆོད་གཏོར་དང་ཚོགས་འཁོར་བཤམས་པའོ། །རྒྱབ་བརྟེན་དཀོན་མཆོག་གསུམ་དང་མི་བྲལ་བའི་རྟགས་སུ། ཡོལ་བ་དང་བླ་རེ་གཉིས་ཀྱིས་བརྒྱན་པའོ། །བདུད་བཞི་ཟིལ་གྱིས་གནོན་པའི་རྟགས་སུ། གདན་ཁྲི་བཀོད་པ་དང་ལྡན་པ་རྩིག་པའོ། །ཉོན་མོངས་པའི་བག་ཆགས་དྲི་མས་མ་གོས་པའི་རྟགས་སུ། སྤར་གཡོབ་དང་རྡུལ་ཁེག་གི་གཡོགས་ནས་ཡོད་པའོ། །ཆོས་ཀྱི་སྒྲ་ཕྱོགས་བཅུར་སྒྲོགས་པའི་རྟགས་སུ། ལྷ་ཆ་རོལ་མོ་སྣ་ཚོགས་སུ་ཡོད་པའོ། །ཐེག་པ་ཆེན་པོའི་ཆོས་རྒྱུན་མི་ཆད་པའི་རྟགས་སུ། སྨན་ཕུད་དང་རཀྟས་བྲན་ཞིང་བལྟམས་པའོ། །དབང་བསྐུར་བ་ལ་ཕུན་སུམ་ཚོགས་པ་ལྔ་དང་ལྡན་པའི་རྟགས་སུ། མཆོད་པའི་བྱེ་བྲག་བསམ་གྱིས་མི་ཁྱབ་པའོ། །དབང་བསྐུར་བྱིན་རླབས་ཕེབས་པའི་རྟགས་སུ། བདག་རྡོ་རྗེ་སློབ་དཔོན་ཁྲི་ལ་བཞུགས་པའོ། །ཅེས་གསེར་ཐུར་གྱིས་དཀྱིལ་འཁོར་དང་ལྷ་དང་རྒྱན་རྣམས་ངོ་སྤྲད་དོ། །མངྒ་ལཾ། ཤུ་བྷཾ། ཞུས་སོ། །
༄༅། །བྲམ་ཟེ་དུང་གི་ཕྲེང་བ་ཅན་གྱི་ལོ་རྒྱུས་དང་འགྱོད་ཚངས་རྒྱལ་པོའི་བྱུང་ཁུངས་བསྡུས་པ་ཐེ་ཚོམ་རང་གྲོལ་བཞུགས་སོ། །
བྲམ་ཟེ་དུང་གི་ཕྲེང་བ་ཅན་གྱི་ལོ་རྒྱུས་བསྡུས་པ། དེ་ཡང་སྔོན་བྲམ་ཟེ་དུང་གི་ཕྲེང་བ་ཅན་ཞེས་བྱ་བ་རིག་པའི་གནས་ལྔ་ལ་མཁས་པ་གཅིག་ལ། སློབ་མ་རྒྱལ་བུ་ཞིག་གིས་ཕྲག་དོག་གི ས་བསམས་པས། སློབ་དཔོན་བྲམ་ཟེ་ཆང་གིས་མྱོས་པར་བྱས་ནས་དབང་པོའི་སྒོ་ཐམས་ཅད་ཉམས་སུ་བཅུག་པ་ལས། དར་གཅིག་ནས་བྲམ་ཟེ་དྲན་པ་བག་ཙམ་རྙེད་ནས་བསམས་པས། བདག་འདི་ལྟར་གྱུར་པ་ཅི་ལན་སྙམ་པ་ལས༑ སློབ་མ་རྒྱལ་བུས་ཕྲག་དོག་བྱས་པར་ཤེས་ནས་དམོད་པ་བོར་བས་སློབ་མ་རྒྱལ་བུ་དེ་ཉིད་དུ་ཤི་ནས་བྲམ་ཟེའི་རིགས་བུ་ལ་གདུང་བ་གཅིག་ཏུ་སྐྱེས་ཤིང་།སློབ་དཔོན་བྲམ་ཟེ་ཉིད་ཀྱིས་དེའི་བུར་སྐྱེས་པའི་མགོ་ལ་ལྕགས་ཀྱི་འཛེར་པ་སྐྱེས་ནས་བྱད་བཞིན་ཁེབས་ཤིང་མདངས་ཉམས་སྐྱིད་ཆུང་བ་ལ་མོ་དཔྱད་རིམ་གྲོ་ཅི་བྱས་ཀྱང་མ་ཕན་པས་ཕས་མ་བཟོད་དེ། ལྕེས་ལྡགས་པས་ཕན་པར་གྱུར་ནས་བྲམ་ཟེ་མི་ཡི་ཐོད་པ་ཅན་དུ་གྲགས། བུའི་འཛེར་པ་ཟད་པ་དང་། ཕའི་ལྕེ་རྡོལ་ནས་ཤི་བར་གྱུར་ཚེ་སྔོན་ལས་ངན་གྱི་དབང་གིས་སེམས་ཅན་ལུས་སྲུལ་པོ་གཅེར་བུ་ཅན་ཞེས་བྱ་བ་ལུས་ལ་ནད་སྣ་ཚོགས་དང་ཤ་ཟ་མོ་སྟོང་གིས་ཚང་བཅས་ནས་རིགས་དྲུག་གི་སྡུག་བསྔལ་དུས་གཅིག་ཏུ་མྱོང་ཞིང་བྱང་ཆུབ་ཀྱི་མྱུ་གུ་སྐམ་པ་ལ་ཐུག་ཚེ། ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་རྗེ་བརྩེ་བ་ཆེན་པོས་གཟིགས་ནས། དཔལ་ཀུན་ཏུ་བཟང་པོ་དང་། ཀུན་རིགས་རྣམ་པར་སྣང་མཛད་གཉིས་སུ་སྤྲུལ། དེ་གཉིས་ཀྱིས་ཐུགས་ལས་རྡོ་རྗེ་སེམས་དཔའ་དང་། ཕྱག་ན་རྡོ་རྗེ་གཉིས་སུ་སྤྲུལ་ནས། སེམས་ཅན་ལུས་སྲུལ་པོའི་གནས་སུ་བྱོན་ནས་ཕྱག་ན་རྡོ་རྗེ་དབང་བསྐུར་བས་བྱང་ཆུབ་ཀྱི་མྱུ་གུ་སོས་པར་བྱས། རྡོ་རྗེ་སེམས་དཔས་འགྱོད་ཚངས་ཀྱི་རྒྱལ་པོ་འདི་རྣ་བར་བསྒྲག་ཅིང་བཤགས་པ་བྱེད་དུ་བཅུག་པས་སྡུག་བསྔལ་ལས་གྲོལ་ནས་རིམ་གྱིས་རིག་འཛིན་གྱི་ས་ལ་བགྲོད་པར་གྱུར་ཏོ། །
བཅོམ་ལྡན་འདས་དཔལ་ཀུན་ཏུ་བཟང་པོ་ལ། ཕྱོགས་བཅུ་ནས་ལྷག་པའི་རྣལ་འབྱོར་ཕོ་མོ་རྣམས་ཀྱིས་བརྐྱང་ཕྱག་ལན་སྟོང་དུ་འཚལ་ཞིང་ཞུས་པ། བདག་ཅག་རྣམས་རང་བཞིན་སྒྱུ་འཕྲུལ་དཀྱིལ་འཁོར་གྱི་ལྷ་ཚོགས་རྣམས་ཀྱིས་རྣལ་འབྱོར་གྱི་གྲལ་དུ་འཁོད་དེ། གསང་བའི་ཐེག་པ་འདི་ལ་སྤྱོད་ཅིང་རིག་འཛིན་གྱིས་ས་ལ་ལྷུན་གྱིས་གྲུབ་པར་འཚལ་བ་རྣམས་ལ། ཉམས་ཆགས་རྟོག་སྒྲིབ་མཆིས་ན་སྦྱང་བའི་ཐབས་གཅིག་བསྟན་དུ་གསོལ། ཞེས་ཞུས་པས། སྟོན་པ་ཀུན་ཏུ་བཟང་པོས་བཀའ་སྩལ་པ། འདི་ལྟ་བུའི་བཀའ་གསང་བ་བས་ཀྱང་ཆེས་གསང་བ་ཡང་གསང་ཐུགས་ཀྱི་མན་ངག་འདི་ལྟ་བུ་ནི་ཐོས་པ་ཡང་དཀའ་ན། བསྒོམ་ཞིང་བསྒྲུབ་པ་ནི་ལྟ་ཅི་སྨོས།
འདིའི་སྒོར་ཞུགས་པའི་རྣལ་འབྱོར་པ་ཉམས་ཆགས་བྱུང་ན་སྦྱང་བའི་ཐབས་ཟབ་མོ་རྣལ་འབྱོར་གྱི་སྤྱི་ཁྲུས་ངན་སོང་དོང་སྤྲུག་ཅེས་བྱ་བ་བཞུགས་སོ། །དེ་ཡང་གསང་སྔགས་སྒོར་ཞུགས་པ་ཐམས་ཅད་ལ་སྤྱིར་དམ་ཚིག་བསྲུང་བྱ་དཔག་ཏུ་མེད་པ་གཅིག་ཡོད་ཀྱང་། རྩ་བའི་དམ་ཚིག་གསུམ་དུ་འདུས་སོ། །དེ་ཡང་ལུས་ངག་ཡིད་གསུམ་དུ་འདུས་ཏེ། ལུས་ངག་ཡིད་གསུམ་གྱི་སྒོ་ནས་ཉམས་ཆགས་བྱུང་ན་དེ་བཞིན་གཤེགས་པའི་སྐུ་གསུང་ཐུགས་ཀྱི་ཐུགས་རྗེའི་བྱིན་རླབས་ཀྱིས་སྦྱང་བའི་ཐབས་ནི། དོན་དམ་པར་ཀུན་གཞི་མ་བཅོས་པ་ཡིད་རང་བྱུང་ཡེ་ཤེས་བདེ་བ་ཆེན་པོར་ཤར་བ་ནི་བསྲུང་དུ་མེད་པའི་དམ་ཚིག་ཆེན་པོ་སྟེ། དེ་ལྟར་རྟོག་ན་ཀུན་གཞི་དེས་བསྐྱེད་པའི་ཕུང་ཁམས་སྐྱེ་མཆེད་དབང་པོ་རྣམ་ཤེས་ཀྱང་ཡེ་ནས་མ་བྱུང་མ་སྐྱེས་པ་སྟེ། དེས་ན་རྡོ་རྗེ་སློབ་དཔོན་དང་། མཆེད་ལྕམ་དང་། ངག་གིས་བཟླས་བརྗོད་དང་། ཡིད་ཀྱིས་སྐུ་ཕྱག་རྒྱར་བསྒོམ་པ་དང་། ཏིང་ངེ་འཛིན་གྱི་འཕྲོ་འདུ་ཐམས་ཅད་ཀྱང་། མ་བྱུང་མ་སྐྱེས་པ་ཡིན་ཏེ། སྐུ་གསུང་ཐུགས་ཀྱི་ཉམས་ཆགས་ཐམས་ཅད་བསྐངས་སོ། །དེ་བསྐངས་ཕན་ཆོད་ཡན་ལག་གི་ཉམས་ཆགས་ཐམས་ཅད་ཀྱང་བསྐངས་སོ། །ཞེས་བཀའ་སྩལ་པས། འཁོར་རྣམས་རྗེས་སུ་ཡི་རངས་ནས་མངོན་པར་བསྟོད་དོ། །དེ་ནས་རིགས་ལྔའི་སངས་རྒྱས་རྣམས་ཀྱིས་གསོལ་པ། དེ་ལྟ་བུའི་དོན་དེ་མ་རྟོགས་པ་དང་། གསང་སྔགས་ཀྱི་སྒོར་ཞུགས་སོ་འཚལ་བ་རྣམས་ཀྱི་དོན་དུ་ཉམས་ཆགས་སྦྱང་བའི་ཐབས་ཅིག་བསྟན་དུ་གསོལ། ཞེས་ཞུས་པས། བཀའ་སྩལ་པ། རྣལ་འབྱོར་པ་ལྟ་བ་དམན་ཞིང་ཤེས་རབ་ཞན་པ་རྣམས་ཀྱི་ཉམས་ཆགས་བསྐང་བའི་ཐབས་ནི༑ རྡོ་རྗེ་སློབ་དཔོན་དང་ཡི་དམ་གྱི་ལྷ་དང་། སྒྱུ་འཕྲུལ་ཞི་ཁྲོ་རབ་འབྱམས་ཀྱི་དཀྱིལ་འཁོར་དང་། རིག་འཛིན་ཕོ་མོ་རྣམས་མདུན་གྱི་ནམ་མཁར་དམིགས་ཏེ་མཚན་ནས་བརྗོད་ཅིང་ལུས་ས་ལ་བརྡབས་པའི་བརྐྱང་ཕྱག་འཚོལ་ཞིག་ཅེས་འགྱོད་ཚངས་ཀྱི་རྒྱལ་པོ་འདི་བཀའ་སྩལ་ནས། ཕྱག་ན་རྡོ་རྗེས་བཀའི་བསྡུ་བ་མཛད་ཅིང་དགའ་རབ་རྡོ་རྗེ་ལ་བསྟན། དེས་ཤྲཱི་སིང་ཧ་ལ། དེས་སློབ་དཔོན་པདྨ་ལ་གནང་ནས། སློབ་དཔོན་པདྨས་བོད་ཀྱི་མངའ་བདག་ཁྲི་སྲོང་ལྡེའུ་བཙན་ལ་རྒྱུན་ཁྱེར་གྱི་ཐུགས་དམ་གནང་ཞིང་ལག་ལེན་དུ་ཁྲིགས་ལ་ཕབ་པ་ནི་བསྐང་བཤགས་ཉམས་ཆགས་རང་གྲོལ་ཞེས་བྱ་སྟེ་མ་འོངས་པའི་འགྲོ་བ་རྣམས་ཀྱི་དོན་དུ་གཏེར་དུ་སྦས་ནས། ཀརྨ་གླིང་པས་བཏོན་ནས་གཅིག་རྒྱུད་དུ་བསྟན་པ་ནི། ཀརྨ་གླིང་པས། ཉི་ཟླ་ཆོས་རྗེ། ཉི་ཟླ་འོད་ཟེར། ནམ་མཁའ་རྒྱ་མཚོ། སངས་རྒྱས་བཀྲ་ཤིས། ཀུན་དགའ་གྲགས་པ། ཀུན་དགའ་བསྟན་འཛིན། ནམ་མཁའ་རྡོ་རྗེ། བཀྲ་ཤིས་རྒྱ་མཚོ། ཆོས་ཀྱི་འབྱུང་གནས། ཤཱཀྱ་བཀྲ་ཤིས། ཆོས་ཉིད་རྒྱ་མཚོ། སྟོན་པ་རྒྱལ་མཚན། རིག་འཛིན་ཀུན་བཟང་ཤེས་རབ། པདྨ་ལྷུན་གྲུབ་རྒྱ་མཚོ། ཞུས་སོ།། །།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་ཐམས་ཅད་ཀྱི་སྔོན་འགྲོ། དུར་ཁྲོད་དུ་བམ་རོ་བསྐྱལ་བ་ལ་བརྟེན་ནས་མི་རྟག་པའི་བསྐུལ་མར་ངོ་སྤྲོད་པ་བཞུགས་སོ། །
ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ། །ལས་དང་པོ་བས་སྐྱོ་ཤས་བསྐྱེད་པ་ལ། དུར་ཁྲོད་དུ་བམ་རོ་བསྐྱལ་བ་ལ་བརྟེན་ནས་མི་རྟག་པའི་བསྐུལ་མར་ངོ་སྤྲད་པ་ནི། ནགས་སམ་དུར་ཁྲོད་ལ་སོགས་པར་ཤིན་ཏུ་དབེན་པ་ལ། ཉིན་མོའམ། དེ་མ་ཡིན་ན་འགོལ་བའི་ས་རུ། ནུབ་མོར་ཁྲིད་ཞུ་རྣམས་ཚོགས་པ་ལ། དབུས་སུ་སྟེགས་བུའི་སྟེང་དུ་བྲ་ཟན་ནམ། ཁམ་པ་ལ་བཟོས་པའི་གཟུགས་བརྙན༑ རོའི་ཤ་གདན་སྟེང་དུ་བམ་རོ་དང་། རོ་མང་པོ་གཅལ་དུ་བཀྲམ་པའམ། གཅན་ཟན་གྱི་གཟུགས་བརྙན་སྣ་ཚོགས་བས་གང་བ། རོ་ཁུར་ནས་དེར་བསྐྱལ་བའི་གཟུགས་བརྙན་མང་པོ་འགྲོ་བའི་ཚུལ་དང་། བྱ་རྒོད་ལ་སོགས་པ་འདབ་ཆགས་ཀྱི་གཟུགས་བརྙན་མང་པོས་རོ་ལ་ཟ་བའི་ཚུལ་དང་། རོ་བསྐྱལ་བའི་ལམ་གྱི་གཡས་གཡོན་དང་། དུར་ཁྲོད་ཀྱི་མཐའ་སྐོར་དང་། ཟུར་གཅིག་ཏུ་དུར་ཁྲོད་རྙིང་བ་རུལ་བ་བམ་པ་དམ་དུམ་མང་པོ་ཁྲོལ་ལེ་བའི་མཐའ་མ་རྣམས་སུ། འཇག་མའི་སྐྱིལ་ཆུང་བཟོས་པའི་ནང་དུ། སྒོམ་ཆེན་པའི་གཟུགས་བརྙན་བཞུགས་སུ་བཅུག དེ་ནས་བླ་མས་ཁྲིད་ཞུ་མི་རྣམས་ལ། སྐྱབས་འགྲོ་སེམས་བསྐྱེད་ལ་སོགས་སྔོན་དུ་བཏང་ལ། དལ་འབྱོར་རྙེད་དཀའ་དང་། ལས་རྒྱུ་འབྲས་དང་། འཁོར་བའི་ཉེས་དམིགས་ལ་སོགས་པ་མང་དུ་གསུངས༔ ད་འཆི་བ་མི་རྟག་པ་བསྒོམ་པ་ལ། ཕྱི་སྣོད་ཀྱི་འཇིག་རྟེན་མི་རྟག་པ་དང་། ནང་བཅུད་ཀྱི་སེམས་ཅན་མི་རྟག་པའོ། །ཕྱི་སྣོད་ཀྱི་འཇིག་རྟེན་མི་རྟག་པ་ནི། མེ་བདུན་ཆུ་གཅིག ཆུ་བདུན་རླུང་གཅིག་ལ་སོགས་པས་སྣོད་བཅུད་ཐམས་ཅད་མི་རྟག་པར་མྱུར་དུ་སྟོང་པར་འགྲོ་རྒྱུ་ཡིན་ཅིང་། ཁྱད་པར་དུའང་རང་རེ་བོད་དུ་མི་རྟག་པ་བསྒོམས་པ་དང་། རྒྱ་གར་དུ་མི་རྟག་པ་བསྒོམ་པའོ། །བོད་དུ་མི་རྟག་པ་བསྒོམ་པ་ལ། ནམ་ཟླ་དུས་བཞི་འདི་འགྱུར་ལྡོག་ལ་བརྟེན་ནས་མི་རྟག་པ་བསྒོམས་ཏེ། དེ་ཡང་ནམ་ཟླ་དཔྱིད་ཀའི་དུས་སུ། རི་ལུང་ཐམས་ཅད་དྲོ་ཤིག་གིས་འོང་། དེ་ཡང་རྟག་གམ་སྙམ་ན་མི་རྟག་སྟེ།
དབྱར་གྱི་དུས་སུ་རི་ལུང་ཐམས་ཅད་སྔོ་ཕྱུར་གྱིས་འགྲོ། དེ་ཡང་རྟག་གམ་སྙམ་ན་མི་རྟག་པར་འགྱུར་ཏེ། སྟོན་གྱི་དུས་སུ་རི་ལུང་ཐམས་ཅད་ཁམ་སྤུང་གིས་འགྲོ། དེ་ཡང་རྟག་གམ་སྙམ་ན་མི་རྟག་པར་འགྱུར་ཏེ། དགུན་གྱི་དུས་སུ་རི་ལུང་ཐམས་ཅད་སྐྱ་ཁྲོག་གིས་འགྲོ་བ་ལ་གཟིགས་ཤིག ཕྱིའི་ནམ་ཟླ་ཡང་། འདི་ལྟ་བུའི་འགྱུར་ལྡོག་གི་རང་བཞིན་ཅན་ནོ། །ནང་བཅུད་ཀྱི་སེམས་ཅན་ཡང་མི་རྟག་པར་འགྱུར་ཞིང་འགྲོ་སྟེ། རང་ཅག་རྣམས་ཀྱི་ཚེ་ལ་ཡང་སྐད་ཅིག་གིས་མི་རྟག་པར་འགྱུར་ཞིང་འགྲོ་བར་བསྒོམ་པ་དང་། གཞན་ཡང་རང་གི་ཡུལ་གྲོང་། ཁྱིམ་མཚེས། སྤུན་ཟླ། གྲོགས་རྒན་གཞོན། དར་མ། ཕ་མ། བུ་སྲིང་ལ་སོགས་པ་ཐམས་ཅད་འཆི་བ་ལ་བསམ་ཞིང་། སེམས་ཅན་ཐམས་ཅད་ཀྱང་འདི་ལྟ་བུའི་ཆོས་ཅན། འདི་ལྟ་བུའི་རང་བཞིན་ཅན། ཆོས་འདི་ལྟ་བུ་ལས་མ་འདས་པ་ཡིན་ཏེ། བདག་རང་ལ་ཡང་ཅིས་ཀྱང་འདི་ལྟ་བུ་ཞིག་འོང་ངེས། དེ་ཙ་ན་དམ་པའི་ཆོས་མ་གཏོགས་པ། བསགས་པའི་ནོར་གྱིས་ཀྱང་ཕན་པ་མི་འདུག འདུས་པའི་གཉེན་གྱིས་ཀྱང་ཕན་པ་མི་འདུག མཛའ་བའི་གྲོགས་ཀྱིས་ཀྱང་ཕན་པ་མི་འདུག གཅེས་པའི་ལུས་འདིས་ཀྱང་ཕན་པ་མི་འདུག གཞན་དག་གང་དང་གང་གིས་ཀྱང་ཕན་པ་མི་འདུག སྐྱོབ་པར་ཡང་མི་འདུག་བསམ་ལ། འཇིགས་པས་སྐྲག་པ་ཡིད་དབྱུང་བའི་གནས་སུ་སྒོམ་པ་ཡིན་ནོ། །
རྒྱ་གར་དུ་མི་རྟག་པ་བསྒོམ་པ་ལ་གསུམ་སྟེ། ལྷོ་སྒོ་ལ་བརྟེན་ནས་མི་རྟག་པ་བསྒོམ་པ་དང་། དུར་ཁྲོད་ལ་བརྟེན་ནས་མི་རྟག་པ་བསྒོམ་པ་དང་། ཀེང་རུས་ལ་བརྟེན་ནས་མི་རྟག་པ་བསྒོམ་པའོ། །དང་པོ་ལྷོ་སྒོ་ལ་བརྟེན་ནས་མི་རྟག་པ་བསྒོམ་པ་ནི།
འོ་སྐོལ་བོད་ཀྱི་གྲོང་ཁྱེར་ཐོ་རེ་ལང་ངེ་བ་འདི་ལྟ་བུ་མ་ཡིན་པས། རྒྱ་གར་ལ་གྲོང་ཁྱེར་ཆེན་པོ་བསམ་གྱིས་མི་ཁྱབ་པ་འབུམ་ཚོ་སུམ་ཅུ་སོ་དྲུག་ཙམ་ཡོད་པའི་གྲོང་ཁྱེར་ལ་རྒྱུ་སྲང་ཆེན་པོ་བཞི་ཡོད་དེ། ཕྱོགས་བཞིར་སྒོ་བཞི་ཡོད། ཤར་སྒོ་དང་ནུབ་སྒོ་བྱང་སྒོ་གསུམ་ལ་ཚོང་དང་སོ་ནམ་དོན་གཉེར་དང་རྒྱུ་འགྲུལ་བྱེད་པའི་སྒོ་ཡིན་ནོ། །
ལྷོ་སྒོ་ལ་ནི།
ལྷོ་ཕྱོགས་སུ་གཤིན་རྗེ་གནས་པའི་ས་ཡིན་པས། མི་རོ་བསྐྱལ་བ་མིན་པ། གཞན་གྱི་རྒྱུ་འགྲུལ་མི་བྱེད་པ་ཡིན། གྲོང་ཁྱེར་ཆེ་བ་དང་། ནད་ཚད་པ་མོད་པའི་ཤུགས་ཀྱིས་མི་རོ་བསྐྱལ་བ་ལ་དཔེར་ན། གྲོང་མོ་ཆེར་ནམ་ཟླ་དཔྱིད་ཀའི་དུས་སུ་ས་ལུད་བསྐྱལ་བ་བཞིན་དུ། ན་རེ་བྲིང་ངེ་བ་རྒྱུན་མི་ཆད་པར་འོང་བར་འདུག དེར་ཡང་རོ་བསྐྱལ་བ་ལ་ཤིང་གཉན་ཤིང་འདྲ་བ་གཉིས་ཀྱི་སྟེང་དུ་རོ་དེ་བཞག་ནས། སྣ་ལ་རྔ་མ་དག་གི་ཐག་པ་གཅིག་བརྒྱུས་ལ། མི་གཉིས་ཀྱིས་བཏེགས་ནས། གང་ཤི་བའི་མིང་ནས་འབོད་ཅིང་། ཀྱེ་ཧུད་ཕ། ཀྱེ་ཧུད་མ། ཅེས་པ་ལ་སོགས་པ་བརྗོད་ཅིང་དུར་ཁྲོད་དུ་རོ་བསྐྱལ་བ་ཡིན་པར་འདུག དཔེ་བཞིན་དུ། ལྷོ་སྒོ་ན་རོ་བསྐྱལ་བ་དང་༑ དུར་ཁྲོད་ཀྱི་ཚོགས་འདི་རྣམས་ལ་ལེགས་པར་གཟིགས་ཤིག་ཅེས་བརྗོད་ཅིང་༑ ཤིང་ཐུར་རིང་པོས་གཟུགས་བརྙན་རྣམས་ངོས་ལེགས་པར་བསྟན། དེ་ལ་འདིར་ཡང་མི་རྟག་པ་སྒོམ་པའི་སྒོམ་ཆེན་དཔོན་སློབ་འདི་རྣམས༔ ལྷོ་སྒོའི་རྒྱ་སྲང་གཡས་གཡོན་རྣམས་སུ། འཇག་མའི་སྐྱིལ་ཆུང་འདི་དག་གི་ནང་དུ་སྒོམ་ཆེན་པ་དཔོན་སློབ་རྣམས་ཀྱིས། མི་རོ་བསྐྱལ་བ་འདི་རྣམས་ལ་གཟིགས་ཤིང་། སེམས་ཅན་ཐམས་ཅད་ཀྱང་འདི་ལྟ་བུའི་རང་བཞིན་ཅན། འདི་ལྟ་བུའི་ཆོས་ཅན། ཆོས་ཉིད་འདི་ལྟ་བུ་ལས་མ་འདས་པ་ཡིན་ཏེ། བདག་ཀྱང་རང་ལ་ཡང་འདི་ལྟ་བུ་ཞིག་ཅིས་ཀྱང་འོང་ངེས་སོ། །དེ་ཙ་ན་དམ་པའི་ཆོས་མ་གཏོགས་པ། བསགས་པའི་ནོར་གྱིས་ཀྱང་ཕན་པར་མི་འདུག འདུས་པའི་གཉེན་གྱིས་ཀྱང་ཕན་པར་མི་འདུག མཛའ་བའི་གྲོགས་ཀྱིས་ཀྱང་ཕན་པར་མི་འདུག གཅེས་པའི་ལུས་འདིས་ཀྱང་ཕན་པར་མི་འདུག གཞན་དག་གིས་ཀྱང་ཕན་པར་མི་འདུག སྐྱོབ་པར་མི་འདུག་བསམས་ལ། འཇིགས་ཤིང་སྐྲག་པས་ཡིད་དབྱུང་བའི་གནས་སུ་བསྒོམ་པར་བྱའོ། །དེ་དག་ནི་ལྷོ་སྒོ་ལ་བརྟེན་པའི་མི་རྟག་པ་བསྒོམ་པའོ། །
གཉིས་པ་དུར་ཁྲོད་ལ་བརྟེན་ནས་མི་རྟག་པ་བསྒོམ་པ་ནི།
རང་ཤར་གྱི་རྒྱུད་ལས། དུར་ཁྲོད་དག་ཏུ་སོང་ནས་ནི། །དང་པོ་རྣམ་པར་བམ་པར་བསྒོམ། །དེ་ན་རྣམ་པར་སྔོ་བར་བསྒོམ། །དེ་ནས་རྣམ་པར་ཟོས་པར་བསྒོམ། །དེ་ནས་རྣམ་པར་འབུ་ཞུགས་བསྒོམ། །ཞེས་གསུངས་པ་ལྟར། མི་རྟག་པ་སྒོམ་པའི་སྒོམ་ཆེན་པ་དཔོན་སློབ་འདི་རྣམས་ཀྱིས་དུར་ཁྲོད་ཆེན་པོ་འདིར་ཕེབས་ནས། འཇག་མའི་སྐྱིལ་ཆུང་འདི་རྣམས་སུ་བཞུགས་ཤིང་། སྐྱིལ་པོའི་སྒོ་རྣམས་དུར་ཁྲོད་ལ་བརྟེན་ནས། རོ་འདི་རྣམས་ལ་གཟིགས་ཤིང་། ལ་ལ་ནི་ཤི་མ་ཁད་ཀྱི་རོ། ལ་ལ་ནི་ཞག་གཉིས་གསུམ་ཙམ་སོང་བའི་རོ་རྣམ་པར་བམ་པ་དང་། ལ་ལ་ནི་ཤི་ནས་ཞག་འགའ་ཡང་དུ་སོང་བའི་རོ་སྔོ་བམ་དུ་སོང་བ། ལ་ལ་ནི་ཤི་ནས་ཞག་མང་དུ་སོང་ནས་གཅན་གཟན་རྣམས་ཀྱིས་ཟ་འཕྲོ་ལིང་ངེ་བ། ལ་ལ་ནི་ཤི་ནས་ཟླ་བ་གཅིག་ཙམ་སོང་ནས། ཁོག་པར་འབུ་ཞུགས་ནས་ཕུང་པོ་འབུས་གཡེངས་བ་དང་། འདབ་ཆགས་སྣ་ཚོགས་པ་འདི་དག་དང་། སྟག་གཟིག་ལ་སོགས་པའི་གཅན་གཟན་སྣ་ཚོགས་པ་འདི་དག་གིས། མི་རོ་ཕར་འཐེན་ཚུར་འཐེན་བྱེད་པ་འདི་དག་རྣམས་ལ་གཟིགས་པ་ལགས། སྐབས་འདིར་གཟུགས་བརྙན་རྣམས་ངོ་ལེགས་པར་བསྟན་ཏེ། སེམས་ཅན་ཐམས་ཅད་ཀྱང་འདི་ལྟ་བུའི་རང་བཞིན་ཅན། འདི་ལྟ་བུའི་ཆོས་ཅན། འདི་ལྟ་བུ་ལས་མ་འདས་པ་ཡིན་ཏེ། བདག་རང་ལ་ཡང་འདི་ལྟ་བུ་ཞིག་འོང་ངེས། དེ་ཙ་ན། དམ་པའི་ཆོས་མ་གཏོགས་པ་བསགས་པའི་ནོར་གྱིས་ཕན་པར་མི་འདུག འདུས་པའི་གཉེན་གྱིས་ཕན་པར་མི་འདུག མཛའ་པའི་གྲོགས་ཀྱི་ཕན་པར་མི་འདུག གཅེས་པའི་ལུས་འདིས་ཀྱང་ཕན་པར་མི་འདུག གཞན་དག་གང་གིས་ཀྱང་ཕན་པར་མི་འདུག སྐྱོབ་པར་མི་འདུག་བསམ་ལ། འཇིགས་ཤིང་སྐྲག་པས་ཡིད་དབྱུང་བའི་གནས་སུ་བསྒོམ་པ་ཡིན་ནོ། །དེས་དུར་ཁྲོད་ལ་བརྟེན་ནས་མི་རྟག་པ་བསྒོམ་པའོ། །
གསུམ་པ་ཀེང་རུས་ལ་བརྟེན་ནས་མི་རྟག་པ་བསྒོམ་པ་ནི།
མི་རྟག་པ་སྒོམ་པའི་སྒོམ་ཆེན་པ་དཔོན་སློབ་རྣམས་ཀྱིས། དུར་ཁྲོད་རྙིང་པ་རྣམས་སུ་ཕྱིན་ནས༔ འཇག་མའི་སྐྱིལ་པོ་དུར་ཁྲོད་ལ་ཁ་བསྟན་ནས་རོའི་རུས་པ་རྣམས་ལ་གཟིགས་ཤིང་། ལ་ལ་ནི་ཤ་ཟོས་མ་ཁད་ཀྱི་རུས་པ་སྣུམ་ཙི་རེ་བ། ལ་ལ་ཤ་རུས་བྲལ་ནས་ཟླ་བ་མང་དུ་སོང་བའི་རུས་པ་དཀར་སང་སང་བ། ལ་ལ་ནི་ལོ་གཅིག་གཉིས་ཙམ་སོང་བའི་རུས་པ་སྔོ་སང་སང་བ། ལ་ལ་ནི་ལོ་མང་དུ་སོང་བའི། རུས་པ་ཐེ་བྱའི་མདོག་ལྟ་བུ་སོང་བ་རྣམས་ལ་གཟིགས་ཤིག ཅེས་རུས་པ་བསྟན་ཅིང་། སེམས་ཅན་ཐམས་ཅད་ཀྱང་འདི་ལྟ་བུའི་རང་བཞིན་ཅན། འདི་ལྟ་བུའི་ཆོས་ཅན། ཆོས་ཉིད་འདི་ལྟ་བུ་ལས་མ་འདས་པ་ཡིན། བདག་རང་ཡང་འདི་ལྟ་བུ་ཞིག་ཅེས་ཀྱང་འོང་བར་ངེས། དེ་ཙ་ན་དམ་པའི་ཆོས་མ་གཏོགས་པ། བསགས་པའི་ནོར་གྱིས་ཕན་པར་མི་འདུག འདུས་པའི་གཉེན་གྱིས་ཀྱང་ཕན་པར་མི་འདུག མཛའ་བའི་གྲོགས་ཀྱིས་ཀྱང་ཕན་པར་མི་འདུག གཅེས་པའི་ལུས་འདིས་ཀྱང་ཕན་པར་མི་འདུག གཞན་དག་གང་གིས་ཀྱང་ཕན་པར་མི་འདུག སྐྱོབ་པར་མི་འདུག་བསམ་ལ། འཇིགས་ཤིང་སྐྲག་པས་ཡིད་དབྱུང་བའི་གནས་སུ་བསྒོམ་པ་ཡིན་ནོ། །དེ་དག་ནི་ཀེང་རུས་ལ་བརྟེན་ནས་མི་རྟག་པ་སྒོམ་པའོ། །དོ་ནུབ་ཀྱི་སྐབས་སུ། ས་ཕྱོགས་འདི་ཡང་རྒྱ་གར་གྱི་ས་ཕྱོགས། གནས་འདི་ཡང་དུར་ཁྲོད་ཆེན་པོ་བསིལ་བའི་ཚལ་ཡིན་སྙམ་དུ་བསྒོམ། དུར་ཁྲོད་འདིར་མི་རོ་བསྐྱལ་བ་ལ་ན་རེ་བྲེང་ངེ་བ་རྒྱུན་མི་ཆད་པར་འོང་བ་ལགས་སོ། །དེ་སྐད་བརྗོད་མ་ཐག་ཏུ། ཕྱི་རོལ་ན་མི་གཉིས་སམ་གཅིག་གིས། བམ་རོ་ཁུར་བའི་ཚུལ་དུ་བྱ། མི་ལག་གིས་ལྕོགས་ན། ལ་ལས་གཅོད་པའི་ཚུལ་དང་། ལ་ལས་དུར་བྱའི་ཚུལ་དང་། ལ་ལས་རོལ་མོ་དང་རྐང་གླིང་འབུད་པ་ལ་སོགས་པ་ཤིན་ཏུ་སྐྱི་གཡའ་བའི་ཚུལ་དུ་བྱས་ནས། གསོལ་འདེབས་ཅི་རིགས་པ་བྱ། དེར་རོ་བསྐྱལ་ནས། བསྐོར་བ་ལན་གཅིག་གཉིས་ཙམ་སོང་བ་དང་། ཡང་བླ་མས་འདི་སྐད་གསུང་། འོ་སེམས་ཅན་ཐམས་ཅད་འདི་ལྟ་བུའི་རང་བཞིན་ཅན། འདི་ལྟ་བུའི་ཆོས་ཅན། ཆོས་ཉིད་འདི་ལྟ་བུ་ལས་མ་འདས་པ་ཡིན་ནོ། །འདི་རྣམས་ནི་སྔ་དྲོ་འགྲོ་བའི་ཚོད་ཙམ་ཡིན༑ རང་ཅག་རྣམས་ནི་ཕྱི་དྲོ་འགྲོ་བའི་ཚོད་ཙམ་ཡིན་ནོ། །ངེད་རང་རྣམས་ལའང་འདི་ལྟ་བུ་ཞིག་ཅིས་ཀྱང་འོང་ངེས། དེ་ཙ་ན་བསགས་པའི་ནོར་གྱིས་ཀྱང་ཕན་པར་མི་འདུག འདུས་པའི་གཉེན་གྱིས་ཀྱང་ཕན་པར་མི་འདུག མཛའ་བའི་གྲོགས་ཀྱིས་ཀྱང་ཕན་པར་མི་འདུག གཅེས་པའི་ལུས་འདིས་ཀྱང་ཕན་པར་མི་འདུག ཆོས་མ་གཏོགས་པ་གཞན་དག་གང་དང་གང་གིས་ཀྱང་ཕན་པར་མི་འདུག སྐྱོབ་པར་མི་འདུག་བསམ་ལ། འཇིགས་ཤིང་སྐྲག་པས་ཡིད་དབྱུང་བའི་གནས་སུ་བསྒོམ་པ་གལ་ཆེ་བ་ཡིན་ཅིང་། དེ་ལྟ་ན་དགེ་བ་ལ་འབད་སྡིག་པ་ལ་འཛེམ། སྙོམ་ལས་དང་ལེ་ལོ་སྤངས་ནས༑ ཡེངས་མེད་བརྩོན་འགྲུས་ཀྱི་ལྕག་གིས་བྲན་ནས། ཐར་པ་ཆེན་པོའི་གྲོང་མཆོག་ཏུ་སླེབ་པར་མཛོད་ཅིག ཅེས་གསུངས་སོ། །དེ་ནས་བམ་རོ་ཕྱིར་བསྐྱལ་གཟུགས་བརྙན་རྣམས་བསྡུ་ཞིང་། བསྔོ་བ་དང་སྨོན་ལམ་རྣམ་དག་བྱའོ། །དེ་དག་ནི་ལས་དང་པོ་པ་སྐྱོ་ཤེས་བསྐྱེད་པ་ལ་དུར་ཁྲོད་དུ་བམ་རོ་བསྐྱལ་བ་ལ་བརྟེན་ནས་མི་རྟག་པའི་བསྐུལ་མར་ངོ་སྤྲད་པའོ། །དུར་ཁྲོད་ངོ་སྤྲོད་ཀྱི་ཡིག་ཆུང་འདི་ཉིད། ལུག་ལོ་ཟླ་བ་དྲུག་པའི་ཉེར་བདུན་ལ། སྨན་མོ་ཡང་དབེན་དུ། རྒྱ་ར་བ་ནམ་མཁའ་ཆོས་ཀྱི་རྒྱ་མཚོས་བྲིས་པའི་དགེ་བའི་རྩ་བས། སེམས་ཅན་ཐམས་ཅད་ཀྱི་དམ་པའི་ཆོས་ཡོངས་སུ་རྫོགས་པ་འཛིན་པར་གྱུར་ཅིག དགེའོ།། །།
༄༅། །དུར་ཁྲོད་ངོ་སྤྲོད་ཀྱི་ལྷན་ཐབས་མི་རྟག་པའི་སྐུལ་འདེབས་བཞུགས་སོ། །
ངོ་སྤྲོད་ལྷན་ཐབས་སྐོར་གཉིས་པའོ། །ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ། །དུར་ཁྲོད་ངོ་སྤྲོད་ཀྱི་ལྷན་ཐབས་མི་རྟག་པའི་སྐུལ་འདེབས་འདི་ལ། རྡོ་རྗེ་སློབ་དཔོན་གྱིས་མི་རྟག་པའི་ངོ་སྤྲོད་རྣམས་གསུངས་པའི་རྗེས་སུ། དུར་ཁྲོད་ཀྱི་གཟུགས་བརྙན་ཡོད་པའི་སྟེགས་བུའི་ཕྱོགས་གསུམ་ལ་བམ་རོ་གསུམ་བརྩེགས་སམ་གཉིས་བཞག ཕྱོགས་གཅིག་ལ་བླ་མའི་བཞུགས་གདན་བྱས་ལ་བླ་མ་བཞུགས། རོའི་བདག་པོ་རྒན་མོའི་ཚུལ་དང་། གཅོད་པ་དང་། དུར་ཁྲོད་བྱ་དང་། གང་འོས་པ་རྣམས་སླེབ་པ་དང་། དེ་ནས་རྒན་མོས་བླ་མ་དེ་ལ་ཕྱག་གསུམ་འཚལ་ནས་ཞུམ་པའི་ཚུལ་དུ་ཞུ་བ་ནི། ཨེ་མ། མཚན་ལྡན་བླ་མ་རིན་པོ་ཆེ། །ཡུད་ཙམ་བདག་ལ་དགོངས་སུ་གསོལ། །རྒན་མོ་སྡུག་རྒན་བདག་ཅག་ལ། །བུ་ཚ་མིང་སྲིང་གསུམ་ཡོད་པ། །སྔོན་ལས་ཡིན་ནམ་ཕྲལ་རྐྱེན་ཡིན། །སྔར་གོང་ན་ཚ་མེད་པ་ལ། །ཁར་སོང་བུ་ཚ་གསུམ་པོ་ཤི། །བདག་ཅག་སྐྱོ་བ་ཤིན་ཏུ་སྐྱེས། །ཕྱི་མར་དགོས་པའི་ཆོས་ནི་མེད། །ཚེ་འདིར་དགོས་པའི་བུ་ནི་མེད། །ཨ་ཙ་མ་ན་བྱ་ཐབས་མེད། །བསམ་ཞིང་བསམ་ཞིང་སྡུག་བསྔལ་ཆེ། །བདག་ལ་ཐུགས་རྗེས་གཟིགས་སུ་གསོལ། །ད་རུང་བླ་མ་རིན་པོ་ཆེ། །ཚེ་འདས་འདི་རྣམས་སྙིང་རྗེ་བས། །རིགས་དྲུག་གནས་ནས་འདྲེན་པ་དང་། །ཐར་པའི་ལམ་ལ་དྲང་དུ་གསོལ། །རྒན་མོ་ཆོས་མེད་བདག་ཅག་ལ། །སེམས་ཀྱི་བཞག་ཐབས་གསུང་དུ་གསོལ། །ཚེ་འདིར་སྐུ་དྲིན་མ་འཁོར་ཡང་། །ཕྱི་མ་འཁོར་བར་སྨོན་ལམ་འདེབས། །ཞེས་ཞུས་པ་དང་། བླ་མས་གསུངས་པ། ཉོན་ཅིག་རྒན་མོ་དད་སེམས་ཅན། །བུ་ཚ་མིང་སྲིང་གསུམ་པོ་ཡང་། །ལས་ཀྱི་འབྲེལ་བས་བུ་ཚར་སྐྱེས། །རྣམ་སྨིན་ཐམས་ཅད་ལས་ལས་བྱུང་། །ལས་དབང་ཆུ་ཀླུང་ག་ལ་ལྡོག །འདུས་བྱས་ཐམས་ཅད་མི་རྟག་པས། །སྡུག་བསྔལ་བྱས་པས་ཕན་པ་མེད། །བདེ་དང་སྡུག་བསྔལ་ཅི་བྱུང་ཡང་། །རང་གི་སེམས་ལ་ཚུར་ལྟོས་ཤིག །སེམས་ཀྱི་རང་བཞིན་སྤྲོས་དང་བྲལ། །དེ་ཡི་ངང་ལ་མཉམ་པར་ཞོག །གདམས་པ་ཡིན་ནོ་སེམས་ལ་ཞོག །ད་ནི་ཚེ་འདས་ཀྱི་ལམ་སྣ་འདྲེན་པའི་ཐབས་ལ་འབད་པར་བྱའོ། །ཡོ་བྱད་སྟ་གོན་གྱིས་ཤིག ཅེས་གསུངས་པས། རྡོ་རྗེ་དང་དྲིལ་བུ་སྐུ་མདུན་དུ་བཞག དེ་ནས་བླ་མས་ཚེ་འདས་ཀྱི་རྣམ་ཤེས་དགུག་གཞུག་བྱ་བ་ནི། ན་མོ་སངས་རྒྱས་ཀྱི་བདེན་པ་དང་། ཆོས་ཀྱི་བདེན་པ་དང་། དགེ་འདུན་གྱི་བདེན་པ་དང་། གསང་སྔགས་དང་། རིག་སྔགས་དང་། གཟུངས་སྔགས་རྣམས་ཀྱི་བདེན་པ་ལ་བརྟེན་ནས། ཚེ་ལས་འདས་པའི་རྣམ་པར་ཤེས་པ་ཁམས་གསུམ་འགྲོ་བ་རིགས་དྲུག་སྐྱེ་བ་གནས་བཞི་འཁོར་བའི་གནས་རིས་གང་ན་ཡོད་ཀྱང་སྐད་ཅིག་ལ་འདིར་མཆིས་པར་གྱུར་ཅིག ཀྱེ་མ་ཉོན་ཅིག་ཚེ་འདས་རིགས་ཀྱི་བུ། །ཁྱོད་ཉོན་མོངས་དུག་གསུམ་དབང་ཆེ་བས། །ངན་སོང་སྣང་བ་ཤར་སྲིད་པས། །ངན་སོང་སྣང་བ་ཤར་བ་ན། །བླ་མ་རྣམས་ཀྱི་བྱིན་རླབས་དང་། །ཡི་དམ་ལྷ་ཡི་ཏིང་འཛིན་གྱིས། །ངན་སོང་སྡུག་བསྔལ་ཞི་བྱས་ནས༔ ཡི་དམ་ལྷ་ཡི་དྲུང་དུ་ཤོག །ཡང་ཅིག་ཉོན་དང་རིགས་ཀྱི་བུ། །ཁམས་གསུམ་རིགས་དྲུག་བཙོན་ར་ན། །སྡུག་བསྔལ་མི་བཟད་འཇིགས་པ་ཆེ། །འབྱུང་བཞིས་བསྡུས་པའི་སྒྱུ་ལུས་འདི། །བོར་ནས་ཐམས་ཅད་འགྲོ་དགོས་ཤིང་། །འདུས་བྱས་ཐམས་ཅད་མི་རྟག་པས། །དེ་ལ་སེམས་ནི་མ་ཆགས་ཤིག །ཞང་མཚན་ཉེ་དུ་འཁྲུལ་བའི་གཉེན། །འཁྲུལ་བའི་གཉེན་ལ་མ་ཆགས་ཤིག །ཁྱིམ་ཐབས་བཟའ་ཚོ་མཚན་མའི་གནས། །མཚན་མའི་གནས་ལ་མ་ཆགས་ཤིག །བུ་ཚ་བྲན་ཁོལ་སྡང་བའི་དགྲ། །སྡང་བའི་དགྲ་ལ་མ་ཆགས་ཤིག །ཞིམ་རྒུ་དངར་རྒུ་ནད་ཀྱི་རྐྱེན། །ནད་ཀྱི་རྐྱེན་ལ་མ་ཆགས་ཤིག །ཕྱུགས་མ་བ་གླང་རྟ་དང་ལུག །སེར་སྣས་བསགས་པས་འཁྲུལ་བའི་རྒྱུ། །འཁྲུལ་བའི་རྐྱེན་ལ་མ་ཆགས་ཤིག །གསེར་དངུལ་ཟངས་ལྕགས་སྒྱུ་མའི་ནོར། །སྒྱུ་མའི་ནོར་ལ་མ་ཆགས་ཤིག །རིགས་དྲུག་འདི་ལ་མ་ཆགས་ཤིག །གནས་ངན་འདི་ལ་མ་ཆགས་ཤིག །འཁྲུལ་པ་འདི་ལ་མ་ཆགས་ཤིག །ཨེ་མ། འདི་ནས་ནུབ་ཀྱི་ཕྱོགས་རོལ་ན། །འོད་དཔག་མེད་པའི་ཞིང་ཁམས་ཡོད། །ཚེ་འདས་རིགས་ཀྱི་བུ་རྣམས་ཀྱང་། །ཞིང་མཆོག་དེ་རུ་སྐྱེ་བར་ཤོག །པདྨ་འདམ་གྱིས་མ་གོས་ལྟར། །སྲིད་གསུམ་དྲི་མས་མ་གོས་པར། །སྲིད་པའི་པདྨོ་ལས་བྱུང་བའི། །བདེ་བ་ཅན་དུ་སྐྱེ་བར་ཤོག །རྒན་མོ། ད་ནི་རིགས་དྲུག་གིས་གནས་ནས་འདྲེན་ཟིན་གྱིས། བླ་མ་གཅོད་པ་གདན་དྲངས་ལ། བུ་ཚ་མིང་སྲིང་གསུམ་པོ་འདི་གསུམ་སྣང་ཞིང་སྲིད་པའི་ལྷ་འདྲེ་རྣམས་ལ་ཚོགས་བསོག་གི་སྟོན་མོ་གྱིས་ཤིག ཅེས་བླ་མས་གསུངས། །དེ་ནས་རྒན་མོ་གཅོད་པའི་རྩར་འགྲོ་ནས། བླ་མ་གཅོད་པ། བདག་ལ་བུ་ཚ་མིང་སྲིང་གསུམ་ཡོད་པ་ལ། ལས་དབང་གིས་གསུམ་ཀ་ཤི་ནས་སོང་། ད་བླ་མ་གཅོད་པ་ཁྱེད་ཀྱི་ཐུགས་བསྐྱེད་མཛད་ནས། བུ་ཚ་གསུམ་པོའི་ཕུང་པོ་འདི་སྣང་སྲིད་ལྷ་མ་སྲིན་སྡེ་བརྒྱད་ཐམས་ཅད་ལ་ཚོགས་བསོག་གི་སྟོན་མོ་ཅིག་མཛད་པར་ཞུ། ཞེས་ཞུ། དེ་ནས་གཅོད་པ་དེས་ན་རེ། འོ་དེ་ལྟར་བྱེད་པས་ཕུང་པོ་འདི་རྣམས་ཕྱི་རོལ་དུ་སྐྱོལ་ཞིག མཐོ་སྲིད་པའི་རྩེ་མོ་མན་ཆད་ནས། དམའ་ན་རག་དམྱལ་ཁམས་ཡན་དུ་སྣང་ཞིང་སྲིད་པའི་ལྷ་འདྲེ་རྣམས་ལ་ཚོགས་བསགས་ཐེམ་པར་བྱེད་དོ། །ཕཊ༔ རོ་སྟོད་ཡ་བདུད་རྒྱལ་པོས་ཁྱེར། རོ་སྨད་མ་བདུད་རྒྱལ་མོས་ཁྱེར། ཤ་འདོད་ན་ཤ་ཁྱེར། ཁྲག་འདོད་ན་ཁྲག་ཁྱེར། སོ་སོའི་ཡིད་ལ་གང་འདོད་ཐམས་ཅད་ཁྱེར་ཅིག ཕཊ༔ བམ་རོ་རྣམས་ཕྱིར་ཁུར་རོ། །དེ་ནས་གསོལ་འདེབས་མ་ཎི་དབྱངས་སུ་འདི་ལྟར་བརྗོད་དོ། །ཀྱཻ། འོག་མིན་ཆོས་དབྱིངས་ཕོ་བྲང་དེ་ན། ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས་སོ། །སྟུག་པོ་བཀོད་པའི་ཞིང་ཁམས་དེ་ན། དྲུག་པ་རྡོ་རྗེ་འཆང་ཆེན་ལ་གསོལ་བ་འདེབས་སོ། །མངོན་པར་དགའ་བའི་ཞིང་ཁམས་དེ་ན། སྟོན་པ་རྡོ་རྗེ་སེམས་དཔའ་ལ་གསོལ་བ་འདེབས་སོ། །རི་རབ་རི་ཡི་རྩེ་མོ་དེ་ན། སྟོན་པ་དགའ་རབ་རྡོ་རྗེ་ལ་གསོལ་བ་འདེབས་སོ། །བྱང་ཆུབ་འབྱུང་བའི་ཤིང་དྲུང་དེ་ན། མཁས་པ་ཤྲཱི་སིང་ཧ་ལ་གསོལ་བ་འདེབས་སོ། །བྷ་སིང་ཆེན་པོའི་དུར་ཁྲོད་དེ་ན། པཎ་ཆེན་བི་མ་མི་དྲ་ལ་གསོལ་བ་འདེབས་སོ། །བསམ་ཡས་མཆིམས་ཕུའི་དགེ་གོང་དེ་ན། རྗེ་བཙུན་ཏིང་འཛིན་བཟང་པོ་ལ་གསོལ་བ་འདེབས་སོ། །གནས་མཆོག་ཆོས་དབྱིངས་ཕོ་བྲང་དེ་ན། མཚུངས་མེད་སུར་ཡཱ་ཙནྡྲ་ལ་གསོལ་བ་འདེབས་སོ། །སྤྱི་གཙུག་ཉི་ཟླ་པདྨའི་གདན་སྟེང་དེ་ན། དྲིན་ཆེན་རྩ་བའི་བླ་མ་ལ་གསོལ་བ་འདེབས་སོ། །སྐྱེས་ནས་ཤི་བ་མཐོང་བའི་ཚེ་ན། བྱ་རྒྱུད་ཆོས་ལས་མེད་པ་ཅིག་ཤེས་དགོས་སོ། །བསགས་པ་ཐམས་ཅད་ཟད་པ་ཡིན་ཏེ། ནོར་ལ་སྙིང་པོ་མེད་པ་ཅིག་ཤེས་དགོས་སོ། །འདུས་པ་ཐམས་ཅད་བྲལ་བ་ཡིན་ཏེ༔ གཉེན་ལ་གདུང་སེམས་མེད་པ་ཅིག་ཤེས་དགོས་སོ། །ལེ་ལོ་སྙོམ་ལས་བྱེད་པ་རྣམས་ཀྱིས། བརྩོན་འགྲུས་ཆོས་ལ་བྱེད་པ་ཅིག་ཤེས་དགོས་སོ། །གཅིག་ཤི་གཉིས་ཤི་མཐོང་བའི་ཚེ་ན། མི་འགྱོད་འདུན་མའི་ཅི་བསམ་ཅིག་ཤེས་དགོས་སོ། །མི་ལུས་ལན་གཅིག་ཐོབ་དུས་འདི་ལ། ཚེ་དང་སྒྲུབ་པ་མཉམ་པ་ཅིག་ཤེས་དགོས་སོ། །རང་དབང་རང་གིས་ཐོབ་པའི་ཚེ་ན། ཕྱི་མའི་ལམ་སྣ་ཟིན་པ་ཅིག་ཤེས་དགོས་སོ། །བར་དོའི་འཕྲང་དེར་འགྲིམས་པའི་དུས་དེར། མཚན་ལྡན་བླ་མ་དྲན་པ་ཅིག་ཤེས་དགོས་སོ། །སྒྲ་འོད་ཟེར་གསུམ་ཤར་བའི་ཚེ་ན། རང་ངོ་རང་གི་ཤེས་པ་ཅིག་ཤེས་དགོས་སོ། །འདིར་འདུས་མཆེད་དང་ལྕམ་དྲལ་ཐམས་ཅད་ལ། ཕྱི་མ་སངས་རྒྱས་ཐོབ་པ་ཅིག་དགོས་སོ། །བསྔོ་བ་དང་སྨོན་ལམ་བྱ། དུར་ཁྲོད་ངོ་སྤྲོད་ཀྱི་ལྷན་ཐབས་མི་རྟག་པའི་བསྐུལ་འདེབས་འདི། མེ་མོ་སྦྲུལ་ལོའི་ཟླ་བ་དང་པོ་ལ་བླ་མའི་གདན་ས་རིན་ཆེན་གླིང་དུ་ནམ་མཁའ་ཆོས་ཀྱི་རྒྱ་མཚོས་བྲིས་པའི་དགེ་བས། སེམས་ཅན་ཐམས་ཅད་དམ་པའི་ཆོས་ལ་སྤྱོད་པར་གྱུར་ཅིག ཤུ་བྷཾ།། །།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ཁམ་སའི་མི་མོ་ལ་བརྟེན་ནས་རྣམ་ཤེས་འབྱུང་འཇུག་གནས་གསུམ་དུ་ངོ་སྤྲོད་པའི་རིམ་པ་བཞུགས་སོ། །ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ། །
ཟབ་ཆོས་ཞི་ཁྲོ་དགོངས་པ་རང་གྲོལ་ལས། འཆི་ཁ་བར་དོའི་དཔེ་ཁམ་སའི་མི་མོ་ལ་བརྟེན་ནས་རྣམ་ཤེས་འབྱུང་འཇུག་གནས་གསུམ་གྱི་ངོ་སྤྲོད་ནི། མཚན་མོ་མུན་ཁང་དུ་མེ་དང་མར་མེའི་ཟེར་ཙམ་ཡང་མེད་པར་བྱས་ལ། ཁམ་ས་ལ་མི་མོའི་གཟུགས་དབང་པོ་ལྔ་གསལ་བ་གཟུགས་བརྙན་དང་བཅས་པ་བཀོད༑ ནང་དུ་རྣམ་ཤེས་ཀྱི་དཔེ་མར་མེ་དང་བཅས་པ་བཤམ། དེ་ནས་མཆེད་ལྕམ་རྣམས་ལ་སྐྱབས་འགྲོ་སེམས་བསྐྱེད་ལ་སོགས་དང་། རྒྱུ་འབྲས་ཀྱི་ཆོས་འཆད་པའམ། སྐབས་ལ་བབ་པའི་ཚེ། མེ་ལྟས་གཟུགས་བརྙན་གསལ་བར་བསྟན་ཏེ། བླ་མས་འདི་སྐད་གསུངས། འོ་འདི་ནི་རང་ཅག་རྣམས་ཀྱི་ལུས་ཀྱི་དཔེ་ཡིན་ཏེ་དེ་ཡང་འབྱུང་བཞིའི་ཐོ་ཡོར་ནམ་བོར་མི་ཤེས་པའི་ཤ་ལུས་ཧྲུལ་པོ་འདི་ཡིན་ཏེ། ནང་མི་གཙང་བས་གང་བ། བར་དུ་རུས་པ་དུམ་བུ་རྣམས་མཐུད་པ་ལ་རྩ་དང་རྒྱུས་པས་སྦྲེལ་བ། དེ་ལ་ཤ་ངན་གྱིས་ཞ་ལ་བྱས་པ། ཕྱི་ནས་པགས་པས་བསྟུམས་པ། བུག་པ་ནས་མི་གཙང་བའི་རྒྱུན་བབས་པ། སྒྱུ་ལུས་ཕུང་པོ་གོག་པོ་འདི་ལ་ཁྱེད་ཀུན་གྱིས་ལེགས་པར་ལྟོས་ཤིག ད་འདི་ལ་འབྱུང་འཇུག་གནས་གསུམ་གཅེས་པའི་མཚན་དཔེ་འཆད་དེ།
སྐྱེས་བུ་རྣམས་འཆི་བའི་ཚེ་འབྱུང་བ་རིམ་གྱིས་སྡུད་པ་ནི། ཤའི་ལུས་ས་ལ་ཐིམ་པས་ལུས་ལྕི། ལུས་ཀྱི་བསྒྱུར་ལོག་མི་ནུས་ཤིང་སུགས་བཞི་ས་ལ་ལྷུང་། མེའི་ལུས་ཆུ་ལ་ཐིམ་པས་ལུས་ཀྱི་མཐའ་ནས་དྲོད་ཆད། དྲོད་རྐང་མཐིལ་ནས་ཆུ་རྡོ་མེ་ལ་བསྲོས་ནས་ལྷན་དགོས་པ་འོང་། ཁྲག་ཆུ་ལ་ཐིམ་པས་ཁ་སྣར་དྲེག་པ་དང་མཆུ་དྲེག་ནག་རྔམ་གྱིས་འབྱུང་། དབུགས་རླུང་ལ་ཐིམ་པས་དབུགས་རྒོད། ཤེས་པ་མི་གསལ། རེས་དྲན་པ་འཚུབས། རེས་མི་དྲན་པ་ཙམ་འོང་། དེའི་དུས་སུ་ནང་རྟགས་སྨྲིག་རྒྱུ་ལྟ་བུ་འམ། ཤེས་པ་དུ་བ་ལྟ་བུ་ལང་ལིང་དང་ཁ་བ་བབས་པ་ལྟ་བུ་དང་། ས་གཞི་ལ་ཁྲག་གིས་ཆག་ཆག་བཏབ་པ་ལྟ་བུ་འབྱུང་། འདོད་ཆགས་དང་ཞེ་སྡང་ལས་གྱུར་པའི་རྟོག་ཚོགས་རྣམས་འགགས། རྣམ་པར་ཤེས་པའི་རླུང་ནམ་མཁའ་ལ་ཐིམ་པས་དབུགས་རྦད་ཀྱི་ཆད་དེ། ཕར་ལ་ཧ་ཞེས་ཕྱིར་ལ་སོང་བ་ཧཱུྃ་ཞེས་ནང་དུ་མ་འདུས་ཏེ། མདའ་གང་ཙམ་དུ་ཕྱིར་རིང་དུ་སོང་། དེ་རྗེས་མདའ་གང་ཙམ་གྱིས་རིང་དུ་སོང་། དེ་རྟིང་མདུང་གང་ཙམ་གྱིས་རིང་དུ་སོང་། ཕྱི་དབུགས་ཕྱི་རུ་ཆད་དེ། ཕྱི་འབྱུང་ཉི་མ་ནུབ་པ་བཞིན་དུ་ཤེས་པ་ནག་ཐིབས་ཀྱིས་སོང་། ཕྱི་དབང་པོ་ཚོགས་དྲུག་གི་རྟོག་པ་འགགས་ཏེ། མིག་གིས་གཟུགས་མི་མཐོང་། རྣ་བས་སྒྲ་མི་ཐོས། སྣས་དྲི་མི་ཚོར། ལྕེས་རོ་མི་མྱོང་། ལུས་ཀྱིས་རེག་བྱ་མི་ཚོར། ཕྱི་ནས་ནད་པ་ཤི་ཟེར་ཡང་ནང་དུ་ཤེས་པ་གསལ་བ་སྲིན་བུ་མེ་ཁྱེར་ལྟ་བུ་ཡོད། འདིའི་དུས་སུ་གསལ་གདབ་པའི་དུས་ཡིན། དྭངས་མ་ལྔ་འདུས་ཀྱི་སྐད་ཅིག་མ་རུ་བཞེད་པར་གདའ། དེ་ནས་ནང་དབུགས་ནང་དུ་ཆད་དེ། ནང་འབྱུང་མུན་སྲོད་པ་ལྟ་བུར་སོང་༑ མུན་པའི་གཡང་ལ་བསྐྱུར་བའི་སྣང་བ་འབྱུང་སྟེ། གཏི་མུག་ལས་གྱུར་པའི་རྟོག་པ་འགགས། ནང་ཡིད་ཀྱི་འགྱུ་བ་འགགས་ནས་རིག་པ་གཞི་ཐོག་ཏུ་ཞག་བཞི་ལྔ་ཙམ་བརྒྱལ་ཏེ། འདིའི་དུས་སུ་གདམས་པ་ཟབ་མོ་ལ་རང་བྱན་ཚུད་པ་རྣམས་ཀྱིས༑ མ་ཆོས་ཉིད་འོད་གསལ་གྱི་དཀྱིལ་འཁོར་ལ། བུ་རིག་པ་ཡེ་ཤེས་ཀྱི་རང་ངོ་ཤེས་ནས་མ་བུ་དབྱེར་མེད་དུ་འདྲེས་ནས་སངས་རྒྱས་པའི་དུས་སུ་བཞེད་པར་གདའ་འོ། །
དེ་ནས་དྲན་པའི་ཤེས་པ་གཅིག་སད་ཙམ་ན། འོད་གསལ་གྱི་སྣང་བ་ནུབ་ནས་སྔར་གྱི་བག་ཆགས་ཀྱི་འཁྲུལ་པ་ལངས་ཏེ། བར་དོ་ཡིད་ཀྱི་ལུས་ཅན་རྫུས་སྐྱེས་སུ་ཀྲོང་གིས་འབྱུང་ངོ་། །སྔོན་གྱི་བག་ཆགས་ཀྱི་དབང་གིས་ཉེ་འབྲེལ་རྣམས་ཀྱི་དྲུང་དུ་ཕྱིན་ཅིང་༑ ཁོང་རྣམས་ཀྱིས་ངུ་སྐད་བྱེད་པ་མཐོང་ནས། ཁྱེད་རྣམས་མ་ངུ་དང་ཅི་ལ་ངུ་། ང་འདིར་ཡོད་བྱས་ཀྱང་ཁོང་རྣམས་ཀྱི་མིག་སྔོན་དུ་མ་བྱུང་། གཟུགས་ནི་མ་མཐོང་། སྐད་ནི་མ་ཐོས། ད་རུང་ངུ་རུང་རུང་བྱས་པས། ད་འོང་ཤི་བ་ཡིན་ནམ་བསམ་སྟེ། དེའི་དུས་སུ་ཤེས་པ་བདུན་འགྱུར་གྱི་གསལ་པ་ཡོད་པས། ཆུ་དང་མེ་ལོང་གི་རྩར་ཕྱིན་ནས་བལྟས་པས་རང་གི་གཟུགས་བརྙན་ཤར་རྒྱུ་མ་བྱུང་ནས། ད་ང་ཤི་བ་ཡིན་པར་འདུག་སྙམ་པ་བྱུང་བས་སྡུག་བསྔལ་དྲག་པོ་ཉ་བྱེ་ཚན་ལ་བསྒྲེས་པ་ལྟ་བུ་འབྱུང་ངོ་༑ ༑གདམས་པ་དང་ལྡན་པ་རྣམས་ཀྱིས་འཕྲང་གསུམ་པ་འདི་ནས་སྒྱུ་མ་ལྟ་བུའི་འཁོར་བ་ལ་རུ་ལོག་པར་བྱེད་དོ། །འཁྲུལ་པ་ཅན་རྣམས་ནི་མངལ་སྒོའི་གྲོང་ཁྱེར་ལ་ཞུགས་པའི་དུས་སོ། །དེ་ཡང་རྒྱུད་ལས། སྔོན་འབྱུང་སྲིད་པའི་ཤ་གཟུགས་ཅན། །དབང་པོ་ཀུན་ཚང་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་ཀྱིས་སྤྱོད། །ཅེས་གསུངས་ཏེ། ལུས་ནི་སྔ་མའི་གཟུགས་ལྟར་དབང་པོ་སྐྱེ་མཆེད་ཐམས་ཅད་གསལ་བ་གཅིག་ཏུ་འཆར་ཏེ། རི་དང་ཁང་ཁྱིམ་བྲག་དང་ཆུ་ལ་སོགས་པ་ཐམས་ཅ ད་ལ་ཐོག་རྡུག་མེད་པ་རྣམ་ཤེས་འཁྱམས་པ་དེ་དཔེ་མེ་ལྟར་ཕྱོགས་ཀུན་ཏུ་ཡུག་སྟེ། མའི་མངལ་དང་རྡོ་རྗེ་གདན་མ་གཏོགས་པ་གང་ལའང་ཐོག་རྡུག་མེད་པ། ཕྱོགས་ཀུན་ཏུ་ལུས་ཚོལ་དུ་འགྲོ་བ་ལང་ལང་དུ་རྒྱུག་སྟེ། སྐྱེས་བུའི་ལག་པ་བརྐྱང་བསྐུམ་ཙམ་ལ། སྟོང་གསུམ་ཐམས་ཅད་བསྐོར་ནུས་པ་དེ་ཡེ་ཤེས་ཀྱི་རྫུ་འཕྲུལ་ནི་མ་ཡིན་ཏེ། དེ་ཡང་ལས་གང་གཙོ་ཆེར་བསགས་པའི་རྗེས་ཕྱིར་འབྲངས་ཏེ། དེ་ཡང་རྫོགས་ལྡན་མུན་པ་ནག་པོའི་རྒྱལ་ཁམས་ཞེས་པ། ཉི་ཟླའི་སྣང་བ་མེད་པ་མུན་པ་ཁོར་ཡུག་ཏུ་གནས་པ་དེར། གནམ་ལྕགས་འོད་ཀྱི་ལམ་ལྔ་ཞེས་བྱ་བ་འོད་ཧད་ཧོད་ཕྱོགས་རེས་སྣ་ཁྲིད་ནས་འོང་སྟེ། རྒྱུ་ང་རྒྱལ་གྱི་དབང་གིས་དགེ་བཅུ་གཙོ་ཆེར་བསགས་པ་རྣམས་ནི་འོད་དཀར་པོ་ཧད་ཧོད་ཀྱི་སྣ་ཁྲིད་ནས། ལྷ་ཁང་ངམ། མཆོད་ཁང་གསར་པ་འམ། མེ་ཏོག་གི་ཚལ་ལམ། དེ་འདྲ་རྣམས་སུ་ཕྱིན་པ་སྙམ་བྱེད་ཙ་ན། ལྷའི་གནས་སུ་སྐྱེས་ནས་འོང་ངོ་། །རྒྱུ་ཕྲག་དོག་གི་དབང་གིས་དགེ་བ་བཅུ་གཙོ་ཆེར་བསགས་པ་རྣམས་ནི་འོད་དམར་པོ་ཧད་ཧོད་ཀྱིས་སྣ་ཁྲིད་ནས། བྲག་རི་རྩེ་རྣོན་ཟིང་ཟིང་ངམ། ཚེར་དོང་དུ་ཕྱིན་པ་སྙམ་བྱེད་ཙ་ན། ལྷ་མ་ཡིན་གྱི་གནས་སུ་སྐྱེས་ནས་འོང་ངོ་། །རྒྱུ་འདོད་ཆགས་ལ་བརྟེན་ནས་དགེ་བཅུའི་ལས་གཙོ་ཆེར་བསགས་པ་རྣམས་ནི་འོད་སྔོན་པོ་ཧད་ཧོད་ཀྱིས་སྣ་ཁྲིད་ནས་ཡུལ་གྲོང་ངམ། ཁང་ཁྱིམ་གསར་པའི་ནང་དུ་ཕྱིན་པ་སྙམ་བྱེད་ཙ་ན།
མིའི་མངལ་དུ་ཚུད་ནས་འོང་ངོ་། །རྒྱུ་གཏི་མུག་གི་དབང་གིས་མི་དགེ་བ་བཅུའི་ལས་གཙོ་ཆེར་བསགས་པ་རྣམས་ནི་འོད་ལྗང་གུ་ཧད་ཧོད་ཀྱིས་སྣ་ཁྲིད་ནས་ས་ཕུག་གམ། གད་ཕུག་གཏིང་རུམ་དུ་ཕྱིན་པ་སྙམ་བྱེད་ཙ་ན། དུད་འགྲོའི་སྐྱེ་གནས་སུ་སྐྱེས་ནས་འོང་ངོ་། །རྒྱུ་སེར་སྣའི་དབང་གིས་མི་དགེ་བ་བཅུ་གཙོ་ཆེར་བསགས་པ་རྣམས་ནི་འོད་སེར་པོ་ཧད་ཧོད་ཀྱིས་སྣ་ཁྲིད་ནས་ཐང་སྟོང་རྩྭ་མེད་ཆུ་མེད་སྐམ་པོའི་གནས་སུ་ཕྱིན་སྙམ་བྱེད་ཙ་ན། ཡི་དྭགས་ཀྱི་གནས་སུ་སྐྱེས་ནས་འོང་ངོ་། །རྒྱུ་ཞེ་སྡང་གི་དབང་གིས་མི་དགེ་བ་བཅུ་གཙོ་ཆེར་བསགས་པའི་རྣམས་ནི་འོད་དུད་ཁ་ཧད་ཧོད་ཀྱིས་སྣ་ཁྲིད་ནས་རྫ་རོང་ངམ། ཆུ་རོང་ངམ། བྲག་དང་ཆུ་འཐབས་པའི་ས་མཚམས་དེ་འདྲ་ན་ཕྱིན་པ་སྙམ་བྱེད་ཙ་ན། དམྱལ་བའི་གནས་སུ་སྐྱེས་ནས་འོང་ངོ་། །རང་གི་ལས་དང་རྗེས་སུ་མཐུན་པའི་འོད་ཧད་ཧོད་ཕྱོགས་རེས་སྣ་ཁྲིད་ནས་འོང་སྟེ། ལས་ཀྱི་རྫུ་འཕྲུལ་གྱི་ཤུགས་ཀྱིས་སྤྱོད་པའོ། །བར་དོའི་དྲི་ཟའི་སེམས་ཅན་དེ་དག་ནི་ཆགས་སེམས་དང་སྲེད་ཞེན་གྱིས་མཚམས་སྦྱར་ནས། མངལ་གྱི་རྒྱར་ཚུད་ནས་ཤ་ཁྲག་གི་གདོས་སུ་འཐུམ་མོ། །འགྲོ་བ་མིའི་ལུས་སུ་སྐྱེ་རྒྱུ་ཡིན་ན་ཕ་མ་གཉིས་འཁྲིགས་པ་སྤྱོད་པ་མཐོང་ནས་ཡོང་སྟེ། དེའི་དུས་སུ་ཆགས་སྡང་གིས་མངལ་དུ་འཇུག་པས་གལ་ཏེ་ཕོར་སྐྱེ་ན་རང་ཉིད་ཕོའི་སྣང་བ་འཆར་ཏེ། ཕོ་ལ་ཞེ་སྡང་དྲག་པོ་སྐྱེ་ཞིང་མོ་ལ་མིག་སེར་དང་ཆགས་པ་སྐྱེ་བའི་སྣང་བ་འོང་ངོ་། །གལ་ཏེ་མོར་སྐྱེ་ན་ནི་རང་ཉིད་མོའི་སྣང་བ་འཆར་སྟེ། མོ་ལ་ཕྲག་དོག་དང་མིག་སེར་དྲག་པོ་སྐྱེ་ཞིང་། ཕོ་ལ་ཆགས་པ་དང་གདུང་བ་དྲག་པོ་སྐྱེ་སྟེ། དེའི་རྐྱེན་བྱས་ནས་ཁའི་ལམ་ནས་ཞུགས་ཏེ། ཐིག་ལེ་དཀར་དམར་འཕྲད་པའི་དུས་སུ། ལྷན་ཅིག་སྐྱེས་པའི་དགའ་བ་ཉམས་སུ་མྱོང་ནས་བདེ་བའི་ཆོས་མཛད་ཀྱི་སྐྱེས་བུ་རྣམས་ལའང་ལམ་ཁྱེར་གྱི་གདམས་པ་ཟབ་མོ་བསྲུང་བྱ་འདུལ་ཁྲིམས་རྣམ་དག་ཡོད་ན་ལྷག་པར་ཡང་མཁོ་བའི་དུས་ཡིན་ནོ། །ངང་དུ་ཤེས་པ་བརྒྱལ་ལོག་གིས་སོང་ནས་མའི་མངལ་དུ་ཚུད་དོ། །སྐབས་འདིར་མི་མོའི་ཁོག་པའི་མེ་སྦར་རོ། །འོད་ནི་འགྲོ་བ་མིའི་ལུས་སུ་སྐྱེ་བའི་དཔེ་ཡིན་ནོ། །གཟུགས་བརྙན་གྱི་ངར་གླུད་འདི་ནི་རང་ཅག་རྣམས་ཀྱི་ལུས་ཀྱི་དཔེ་ཡིན་ནོ། །ནང་འདིར་མར་མེའི་འོད་ཁྱམ་ཙམ་ཞིག་འདུག་པ་འདི་ནི་རྣམ་པར་ཤེས་པའི་དཔེ་ཡིན་ནོ། །མར་ཁུ་ཐིགས་པ་གཅིག་འདུག་པ་འདི་ནི་ཚེའི་ཚད་ཡིན་ནོ། །མིག་གི་ནང་འདི་ན་འོད་ཁྱིམ་ཙམ་ཞིག་འདུག་པ་ནི་གཟུགས་མཐོང་བྱེད་ཀྱི་ཤེས་པ་མཛེས་མི་མཛེས་ཀྱི་འཛིན་པ་དང་བཅས་པ་ཡིན་ནོ། །རྣ་བའི་ནང་འདི་ན་འོད་ཅིག་འདུག་པ་ནི་སྒྲ་ཉན་བྱེད་ཀྱི་ཤེས་པ་སྙན་མི་སྙན་གྱི་འཛིན་པ་དང་བཅས་པ་ཡིན་ནོ། །སྣའི་ནང་འདི་ན་འོད་ཅིག་འདུག་པ་ནི་དྲི་སྣོམ་བྱེད་ཀྱི་ཤེས་པ་ཞིམ་མི་ཞིམ་གྱི་འཛིན་པ་དང་བཅས་པ་ཡིན་ནོ། །
ཁའི་ནང་འདི་ན་འོད་ཅིག་འདུག་པ་ནི་རོ་མྱོང་བྱེད་ཀྱི་ཤེས་པ་དངར་མི་དངར་གྱི་འཛིན་པ་དང་བཅས་པ་ཡིན་ནོ། །རང་ཅག་རྣམས་འཆི་བའི་དུས་སུ་ཡང་རྣམ་པར་ཤེས་པ་རླུང་དང་བསྡོངས་ནས། ལུས་ཀྱི་བུ་ག་དགུ་པོ་འདི་དག་གང་རུང་ཞིག་ནས་ཐོན་ཏེ། དེ་ཡང་སྤྱི་བོའི་གཙུག་འདི་ན་བུག་པ་གཅིག་ཡོད་པ་སྟེ། ཚངས་པའི་བུ་མཎྜལ་སྤྱི་བོའི་བུ་གའི་སྟེང་ཕྱོགས་ལ་སྤྱོན་ཅིང་གསལ་བར་བསྟན་ཏོ།། ག་ཞེས་བྱ་བ་འདི་ནས་རིག་པ་རླུང་དང་བསྡོངས་ཏེ་ཐོན་ན་ནི་བླ་ན་མེད་པ་བྱང་ཆུབ་ཏུ་སངས་རྒྱས་པའམ། དེར་མ་གྲུབ་ན་ལྷ་གནས་ཉི་ཤུ་འམ། སུམ་ཅུ་རྩ་གསུམ་ལྷའི་གནས་རྣམས་སུ་སྐྱེ་བའི་སྒོ་ཡིན་པར་འདུག་གོ །མིག་ནས་རྣམ་ཤེས་ཐོན་ན་མིའི་ལུས་སུ་སྐྱེ་བར་འགྱུར་རོ། །རྣ་བ་ནས་ཐོན་ན་ལྷ་མ་ཡིན་གྱི་གནས་སུ་སྐྱེ་བར་འགྱུར་རོ། །སྣ་འམ་ལྟེ་བ་ནས་ཐོན་ན་དུད་འགྲོའི་གནས་སུ་སྐྱེ་བར་འགྱུར་རོ། །ཁ་ནས་ཐོན་ན་ཡི་དྭགས་ཀྱི་གནས་སུ་སྐྱེ་བར་འགྱུར་རོ། །བུག་པ་ཐུར་བསྟན་པ་འོག་གི་སྒོ་ནས་སྡུག་བསྔལ་དམྱལ་བའི་གནས་སུ་སྐྱེ་བའི་སྒོ་ཡིན་པར་འདུག་གོ །དེ་རྣམས་ནི་འབྱུང་འཇུག་གནས་པའི་རྣམ་པར་བཤད་པའོ། །
༈ ཡང་འདི་ཉིད་ལས་མཉམ་བཞག་སྒོམ་པའི་དཔེ་ཡང་བསྟན་ཏེ། རང་ཉིད་མཉམ་པར་བཞག་པའི་ཚེ་ན་འདི་བཞིན་དུ་ཞོག་ཅིག སྒོ་ལྔའི་རྟེན་མེད་ཁམ་སའི་ངར་གླུད་འདི་བཞིན་དུ་ཞོག་ཅིག གསལ་བྱ་ཡོད་ཀྱང་འཛིན་པ་མེད་པ་འདི་ལྟ་བུར་ཞོག་ཅིག ལུས་ཙོག་པུ་འགུལ་མེད་དུ་ཞོག་ཅིག སེམས་གསལ་སྟོང་འཛིན་མེད་དུ་ཞོག་ཅིག ལུས་ཡོད་གཅེས་འཛིན་མེད་པར་ཞོག་ཅིག སེམས་ཡོད་གཟུང་འཛིན་མེད་པར་ཞོག་ཅིག ཅི་འདྲ་ན་འདི་འདྲ་བར་ཞོག་ཅིག འདི་ནི་བརྡ་ཆོས་ཟབ་མོའི་སྒོ་ནས་མཉམ་བཞག་གི་དགོངས་པ་ལ་ངོ་སྤྲད་པར་བྱ་སྟེ། དབང་པོ་ལ་རྣོ་རྟུལ་མེད་པར་གོ་བའི་བརྡ་ཆོས་ཟབ་མོའོ། །གཞན་དུ་ཚིག་གི་ལོ་མས་དོན་གྱི་སྡོང་པོ་སྒྲིབ་པར་བྱེད་དོ། །
༈ ཡང་འདི་ཉིད་ལས་སྦྱངས་བ་དོན་མེད་ཨ་མ་མདོ་ལེ་མའི་གཏམ་རྒྱུད་ལས་དྲངས་ནས་འཆད་དེ། འདིའི་མིང་ནི་ཨ་མ་མདོ་ལེ་མ་ཞེས་བྱ་བ་ཡིན་ཏེ། འདི་ནི་ཧོར་གྱི་ཡུལ་ན་རྒྱལ་པོ་ཞིག་གི་བཙུན་མོ་ཡིན་པར་འདུག་སྟེ། དེ་ཡང་འཇིག་རྟེན་གྱི་བློ་རྒྱ་ཆེ་བ། དད་པ་ཆུང་ལ་བློ་སྣ་རིང་བ། ཆོས་ལ་མི་མོས་པ། འཇིག་རྟེན་ཆོས་བརྒྱད་ཀྱི་བྱ་བ་ལ་ཤིན་ཏུ་བློ་སྦྱོང་བ་ཞིག་ཡོད་ལ། གཞན་ཡང་རྒྱལ་པོ་དེ་ནི་དཔོན་མོ་མདོ་ལེ་མས་ཐོག་དྲངས་པའི་བཙུན་མོ་མང་དུ་ཡོད་ཀྱང་། བུ་དང་བུ་མོ་ལ་སོགས་པ་ནི་མེད། དེ་ཡང་དུས་ལན་གཅིག་གི་ཚེ་ན་རྒྱལ་པོ་དེ་འདས་པར་གྱུར་ཏེ། རྒྱལ་ས་དཔོན་མོ་མདོ་ལེ་མས་བཟུང་ནས་འཇིག་རྟེན་ཁེ་གྲགས་ཀྱི་བྱ་བཞག་རྣམས་ནི་དཔོན་པོ་དེ་ཡོད་དུས་བས་ལྷག་པར་བྱུང་ཡོད་པར་གདའོ། །ལ་ལས་དཔོན་མོ་ཟེར། ལ་ལས་ཨ་མ་ཟེར། ལ་ལས་མ་གཅིག་ཟེར། འོ་སྐོལ་གྱི་དཔོན་མོ་འདི་ལྟ་བུ་ནི་ག་ན་སྲིད་ཅེས་སྲིད་སྡེ་རྣམས་ཀྱིས་བསྟོད་པ་ལས། མོས་ཁྲམས་ཀྱི་ཕྱེ་གཏོར་འགམ་ཞིང་རང་མཐོང་ཇེ་ཆེར་སོང་སྟེ། ཁེ་གྲགས་ཀྱི་བྱ་བ་ལ་དོན་མེད་པ་ནི་མ་གོ །ཀུན་རྫོབ་སྒྱུ་མའི་རང་མཚང་མ་རིག ཚེ་མི་རྟག་ནམ་ཤི་ངེས་མེད་ནི་མ་གོ་བས་འཇིག་རྟེན་འཁྲུལ་བའི་ལས་ལ་ཨ་འཐས་ཏེ་མགོན་པོ་བྱམས་པའི་བསྟན་པ་མ་ཤར་གྱི་བར་དུ་སྡོད་པའི་ཆས་བྱེད་དེ། ཕོ་བྲང་ཁང་ཁྱིམ་རྣམས་ཀྱི་རྩིག་པ་ཡང་བཤིག་ཅིང་༑ སླར་རྩིག་རྨིང་ཆེ་རུ་བསྐྱེད། ཟས་ནོར་གྱི་དཀོར་མཛོད་ཀ་ཆ་མང་པོ་བསགས། ཕོ་བྲང་གི་རྩིག་པ་འགྱེལ་འོང་། བསགས་པའི་ནོར་རྫས་ཟད་འོང་སྙམ་པ་མ་གཏོགས་པ༑ སྒྱུ་ལུས་ཀྱི་ཕུང་པོ་ཞིག་འོང་བ་དང་ལོང་མེད་ལ་མི་ཚེ་ཟད་འོང་སྙམ་པ་མེད་དེ། དགྲའི་ཡུལ་དུ་དམག་འདྲེན། རང་གི་ཡུལ་དུ་ནི་མཁར་བརྩིགས། སྐུ་མཁར་དགུ་ཐོག་ཅིག་ཡོད་ཀྱང་ད་རུང་ལེགས་ཉེས་དང་མཐོ་ཉེན་ཁ་གསོ། ལྕགས་རི་དགུ་རིམ་ཡོད་ཀྱང་ད་རུང་ཡང་བཙན་ཉེན་དང་དམ་ཉེན་འོབས་ཀྱིས་ནི་བསྐོར་ཏེ། ལྕགས་རི་བཙན་པ་དང་སྐུ་མཁར་མཐོ་བས་ཆོག་སྙམ་ནས། གནམ་བརྡིབ་ཀྱང་མགོ་ཅེ་རེ་ཡོད་སྙམ་པ་ལས། འཆི་བདག་བདུད་ཀྱི་ཁང་པ་ལྕགས་རི་དགུ་རིམ་དང་སྐུ་མཁར་དགུ་ཐོག་གིས་ཀྱང་ཕན་པ་མེད་པ་ནི་མ་གོ བསགས་པའི་ནོར་རྫས་ལ། ལུང་པ་ལ་ལའི་ནང་དུ་ནི་མོའི་རྟ་ཁྱུ་ཡོད། ལུང་པ་ལ་ལའི་ནང་དུ་ཕྱུགས་ཁྱུ་ཡོད། ལ་ལའི་ནང་དུ་ནི་ལུག་ཁྱུ་ཡོད། དེ་ལ་སོགས་པའི་ནོར་རྫས་བསམ་གྱིས་མི་ཁྱབ་པ་ཡོད་ཀྱང་ད་རུང་ཡང་འདོད་པའི་ར་བ་སྐྱ་མོ་དེ་མ་གང་བས། ཉུང་སྙམ་པ་མ་གཏོགས་པ་མང་སྙམས་པ་ནི་མེད། ད་རུང་གཞན་གྱི་ནོར་རྫས་གང་མཐོང་ཐམས་ཅད་ལ་ནི་འདི་དང་ངས་ཐོབ་པ་ཞིག་བྱ་དགོས་སྙམ་ནས་མོའི་དམིགས་པའི་གཏིང་དུ་བཅུག་སྟེ། འདོད་པས་ཚོང་པ་དང་། ཁྲལ་སྡུད་པ་དང་། རྐུ་འཕྲོག་སློང་གསུམ་ལ་སོགས་པ་ངན་ཐབས་རྣམ་པ་སྣ་ཚོགས་བྱེད་པའོ། །
རང་ཉིད་དཔོན་དུ་གྱུར་ཀྱང་ད་རུང་དེ་ལས་མཐོ་བར་འདོད། གཞན་དག་འོག་ཏུ་ཚུད་ཀྱང་ད་རུང་དེ་ལས་གུས་པར་འདོད་དེ། སྲིད་འཁོར་རྣམས་ལ་བྱ་བྱེད་དུ་མ་ཙམ་རེའི་ལེགས་ཉེས་ཚོ་ལ་ཡང་། ཁྲིམས་ལ་གཏུགས་པ་ཡིན། རྐེ་བྲག་པ་དང་མིག་དྲང་བ་ལ་སོགས་པ་བྱེད་པའོ། །གང་བསགས་དཔག་ཚད་ནོར་གྱིས་གང་ཡང་ཁོང་སེར་སྣའི་ཤི་སྤར་འཐབས་པ་ལས་ཆོས་ཕྱོགས་སུ་སྦྱིན་པ་ནི་སྣ་རེ་ཙམ་ཡང་མི་བཏང་། གཞན་མ་ན་རྒས་འཆི་བའི་སྡུག་བསྔལ་མཐོང་ཡང་ཁོང་དེ་ཙུག་ཏུ་འདུག་སྙམ་པ་ལས། རང་ལ་དེ་འདྲ་འོང་བ་ནི་མ་བསམ་སྟེ། འཇིག་རྟེན་འདིའི་དྲན་པ་གསལ་ཀྱང་ཚེ་ཕྱི་མའི་རྣམ་གཞག་ནི་མ་གོ ལྷ་དཀོན་མཆོག་གསུམ་ལ་དད་པའི་སེམས་ནི་མེད་དེ། ཆོས་བྱེད་སེར་མོ་བ་རྣམས་ལ་ཞབས་ཏོག་མི་བྱེད་པའི་སྟེང་དུ་མཐོང་བ་ཙམ་གྱིས་སྙིང་དུ་མི་སྡུག་པར་བལྟའོ། །ཟས་ཚད་ཞིམ་པར་འོང་མི་འོང་བསམ་པ་ལས་ལས་ཀྱི་རྣམ་པར་སྨིན་པ་ལ་ནི་མི་བརྩི་སྟེ། ཟླ་ངོ་རེ་ཙམ་གྱི་ནང་དུ་སྲོག་ཆགས་བྱ་ཕག་གི་མཐའ་བརྟེན་པའི་དུད་འགྲོ་ར་བ་གང་ཙམ་མོའི་ཁ་ནང་དུ་ཧྲུག་ཧྲུག་འགྲོ་ཟེར། མོ་དབང་ཆེ་ཡང་ལྷ་ཆོས་ནི་མི་བྱེད། འབྱོར་བ་ཆེ་ཡང་བླ་མ་ནི་མི་བརྟེན། ལོངས་སྤྱོད་ཆེ་ཡང་ཚོགས་སོགས་ནི་མི་བྱེད། སྦྱངས་པ་དོན་མེད་མ། འཁྲུལ་སྣང་ཨ་འཐས་ཅན། དྲེད་མོ་འཆི་བ་མ་དྲན་པ། ཆོས་མེད་མི་ཚེ་སྟོང་ཟད་མཁན་གྱི་ཨ་མ་མདོ་ལེ་མའོ། །མོས་མི་བདེན་པ་ལ་བདེན་པར་འཛིན། མི་རྟག་པ་ལ་རྟག་ཏུ་རེ། སྡུག་བསྔལ་བ་ལ་བདེ་བར་ཞེན། རང་མགོ་རང་གིས་བསྐོར་ནས་འཇིག་རྟེན་ཆོས་བརྒྱད་ཀྱི་ཁེ་གྲགས་བརྩི་ཞིང་འཁྲུལ་སྣང་ལ་ཡེངས་བའི་དུས་དེར། ཉིན་མཚན་གཉིས་ཀྱིས་རེས་མོས་བྱས་ཤིང་མོའི་ཚེ་ལ་བརྐུས་ཏེ། ཞག་དང་ཟླ་བ་རིམ་གྱིས་འདས་པས་ལོ་ཧྲིལ་ཧྲིལ་སོང་ངོ་༑ ༑ལོ་གཅིག་སོང་གཉིས་སོང་བས་ཆོས་མེད་མ་མདོ་ལེ་མའི་མི་ཚེ་རིམ་གྱིས་ཟད་དེ།
མོའི་ཡིད་ལ་འོང་སྙམ་མེད་པའི་འབྱུང་བ་རྒུད་པའམ། རྒས་པ་ཞེས་པ་དེས་རིམ་གྱིས་འཇབ་ནས་མོའི་གནས་སུ་ཕེབས་ཏེ། དཔྲལ་བ་ཚེས་བརྒྱད་ཀྱི་ཟླ་བ་འདྲ་བ་དེ་ལ་གཉེར་མས་སྐང་ལུང་མང་དུ་དོད། ནག་པོར་སྐྱེས་པའི་སྐྲ་ལོ་དེ་ཤི་སྐྲ་དཀར་པོའི་ཚད་ནི་བརྒྱབས། དུང་སོ་འཁོར་མའི་གྲལ་ཞིག་སྟེ། ལ་ལ་ནི་བུད་ལ་ལ་ནི་དྲལ། དྲང་པོར་སྐྱེས་པའི་ལུས་པོ་ནི་རྒུར། མོ་རང་གི་བསམ་པ་ལ་ལུས་འདི་ལ་ཞིམ་པའི་ཟས་ནི་ཟོས། གོས་ནི་གང་དྲོ་གྱོན། སྤྱོད་པ་ནི་གང་དགའ་བྱས། རྒས་པ་འདི་འདྲ་འོང་མི་ཐོང་བ་ལས། ད་སྔར་དང་མི་འདྲ་ལུས་ལྕི་ཞིང་གོག་དགོས་པ་བྱུང་སྟེ། སེམས་མི་དགའ་ཞིང་བློ་མི་བདེ། དེ་ཡང་འོང་བསམ་མེད་པའི་རྒས་པ་དེ་བདག་ལ་ཡང་བྱུང་བསམ་པ་ཙམ་ལས། ད་རུང་དེའི་རྗེས་ལ་ན་བ་དང་འཆི་བ་ལ་སོགས་པ་རྣམས་འོང་རྒྱུ་ཡིན་བསམ་པ་མེད། སླར་ཡང་འཁྲུལ་སྣང་སྒྱུ་མའི་ཆོས་ལ་མངོན་ཞེན་སྤྱོད་ཅིང་ཡོད་པའི་དུས་སུ། རྒས་པའི་རྗེས་ལ་འོང་བསམ་པ་མེད་པའི་ན་བ་དེ་ཡང་གློ་བུར་གྱི་ཚུལ་དུ་འབྱུང་བཞི་འདུས་པའི་སྒྱུ་ལུས་ཀྱི་སྟེང་དུ་བབས་ཏེ། སྟོད་ལ་ཚ་བའི་ནད་ཀྱིས་བཏབ། སྨད་ན་གྲང་བའི་ནད་ཀྱིས་བཏབ། བར་ལ་གཟེར་ཐུང་ནད་ཕོག་སྟེ། དང་པོ་ཁར་འོང་བ་ནི་ཆུ་ལས་མེད། དབུགས་ནི་ཁ་སྣ་ནས་མི་ཤོང་། ཨ་ན་ཨ་ཚ་ཧུ་ཆིས་རྒྱུན་མི་ཆད། ཉིན་མཚན་འདས་པའི་དུས་མེད། ཉེ་འབྲེལ་འཁོར་གཡོག་ཀུན་གྱིས་མཐའ་བསྐོར་ཀྱང་མོའི་ལས་ངན་ནད་ལ་བགོ་ནས་མཉམ་པོར་ཁུར་བའི་ཐབས་མེད་དེ༑ ཤིན་ཏུ་སྡུག་བསྔལ་ཞིང་ཉམ་ཐག་པར་གྱུར་ཏོ། །
དེ་ཡང་མོའི་བསམ་པ་ལ་ང་ནད་འདིས་བྱ་བཞག་རྣམས་སྟབས་ཆད་དེ། དེ་རིང་འདི་ལྟ་བུའི་བྱེད་འཕྲོ་སང་འདི་ལྟ་བུའི་བྱེད་རྒྱུ། དེ་འདྲ་བ་རྣམས་ཡོད་པ་ལས། ད་ནམ་ནས་འདི་དྲག་འོང་ན། དེ་དུས་དེ་ལྟ་བུ་རྣམས་བསྒྲུབ་པར་བྱའོ། །ཞེས་རྣམ་པར་སེམས་པ་ལས། ད་རུང་མི་རྟག་པ་འཆི་བ་ཞེས་པ་ནི་འོང་བསམ་དང་དེ་དུས་ཕན་པ་ཆོས་ཡིན་བསམ་པ་ལ་སོགས་ནི་ཀླད་པའི་ཕྱི་རྒྱབ་ལ་ཡང་མེད་དོ། །མོ་ལ་དབང་ནི་ཡོད། འབྱོར་པ་ནི་ཆེ་བས། སྨན་པའི་ཚོགས་རྣམས་ནི་བསགས། མོ་དང་། རྩིས་དང་། རྟེན་འབྲེལ་མཁན་པོ་དང་། རིམ་གྲོའི་ཚོགས་རྣམས་བསགས་ཏེ། དྲང་སྲོང་ལ་བརྟེན་ནས་སྨན་དཔྱད། འཕགས་པ་ལ་བརྟེན་ནས་རིམ་གྲོ་བྱས་ཏེ། ཅི་ལྟར་བྱས་ཀྱང་ཡར་སྐྱེད་མེད་དེ། མོ་ལ་ནི་བརྒྱབས་པ་བཞིན་དུ་སོང་སྟེ། རྩིས་མཁན་རྣམས་ཀྱིས་ན་རེ། རྩིས་ལུང་ངན་ཏེ། ན་ས་ཤི་ས་དུར་ས་གསུམ་ཡོད་དེ། དུར་ས་རུ་སླེབས་ནས་འདུག་གོ །ད་རེས་ཀྱི་ནད་པ་ལ་འདི་རང་མི་ཐར་ལས་ཆེ་ཞེས་ཟེར་རོ། །ཆོ་ག་པ་རྣམས་དང་། རྟེན་འབྲེལ་མཁན་པོས་ན་རེ། ནད་པ་མང་པོའི་སྔས་སུ་ཕྱིན་ཀྱང་ད་རེས་བས་རྟེན་འབྲེལ་ངན་མ་བྱུང་། ནད་པ་འདི་མི་སོས་པ་ཐག་ཆོད་ཟེར་ཏེ་སོ་སོར་གྱིས་སོ། །ལྷ་རྗེ་ཀུན་གྱིས་ན་རེ། སྨན་ལ་ད་རེས་ངོ་སོ་མ་བྱུང་སྟེ། ཅི་ཙམ་ཅིག་བཏང་ཀྱང་མ་ཐུབ་པར་འདུག ངེད་ཀྱིས་བྱ་རྒྱུ་མེད་ཟེར་ཏེ་སྨན་པ་རྣམས་ཀྱིས་ཀྱང་བོར། ད་རེས་སྤྱང་མོ་མདོ་ལེ་མ། གྲུང་མོ་རང་མགོ་འཁོར་བའི་ཨ་མ་མདོ་ལེ་མའི་བསམ་པ་ལ། ག་རེ་འོང་བསམ་མེད་པའི་རྒས་པ་འདི་བྱུང་བ་ཡིན་ཀྱང་། ན་བ་འདི་འོང་མི་ཐོང་བ་ལ། ད་རེས་འདི་ལྟ་བུའི་ནད་ཀྱིས་ཐེབས། དབང་ནི་ཆེ། ནོར་རྫས་ནི་མང་། ཉེ་འབྲེལ་དང་འཁོར་གཡོག་འདི་ཙམ་ཡོད་ཀྱང་། ངའི་ནད་འདི་ལ་ཕན་ཐབས་ཙམ་ཞིག་མ་བྱུང་ན། ད་རེས་ཀྱི་ལུས་འདི་ཡང་སྔར་དང་མི་འདྲ་བར་སོང་འདུག བྱ་བའི་ཐབས་ཐམས་ཅད་ཀྱང་རྡུགས། ད་མི་རྟག་པ་འོང་བསམ་མ་བྱས་པ་ཡིན་པ་ལས་འོང་འདོད་པ་འདྲ་ན། ད་ཨ་ཙ་མ་ང་རེ་འཇིགས་བསམ་པའི་འཇིགས་སྐྲག་གི་སྡུག་བསྔལ་ནི་གནམ་བརྡིབས་པ་ཙམ་སྙིང་གས་ལ་ཐུག་པ་ཙམ་དུ་སྐྱེས་སོ། །བསམ་བརླག་བློ་རིང་མ་མོས་བསམ་བློ་མང་པོ་དེ་ད་གཟོད་སྐྱེས་ཏེ། ད་ག་རེ་བསགས་པའི་ནོར་རྫས་འདི་རྣམས་ལ་ཅི་ཙམ་པའི་དཀའ་བླས་ཅིག་བྱས་པ་ཡིན་པས་ཟད་ཀྱིས་དོགས་པ་ལས་ལུས་ཡོད་བསམ་པ་མེད་པ་ལ། ད་སྤྱོད་དབང་མེད་པར་ཤུལ་དུ་ལུས་འདོད་པ་འདྲ་ན། བསགས་པ་ལ་དོན་མགོ་མི་འོང་འདོད་པ་འདྲ་ན། ཡུལ་དང་ཕོ་བྲང་འདི་རྣམས་ལ་ཅི་ཙམ་པའི་དཀའ་ལས་བྱས་པ་ཡིན་པ་ལ། སྡོད་དབང་མི་ཐོབ་པ་འདྲ་ན། གཉེན་དང་སྲིད་འཁོར་འདི་རྣམས་ལ། ཅི་འདྲ་བའི་སྐྱོང་བྲན་ཅིག་བྱས་པ་ཡིན་པ་ལ། ད་འགྲོགས་དབང་མེད་པར་བྲལ་འདོད་པ་འདྲ་ན། ད་འཇིག་རྟེན་འདི་ནས་ཕ་རོལ་དུ་འགྲོ་བའི་དུས་སུ། ཆོས་དང་བླ་མ་ཞིག་ཡོད་ན་ཕན་ཟེར་ཏེ། དེ་བརྟེན་ན་བསྟེན་དབང་ཞིག་ཡོད་པ་ཡིན་པ་ལ། སྐལ་མེད་ལས་ཟད་མ་བདག་གིས་མ་བརྟེན་ན།དེ་འདྲ་དང་ནི་འདྲིས་བཤེས་མེད་ན། རྒྱུ་བསོད་ནམས་ཀྱི་ཚོགས་ཨ་མ་དེ་བསགས་ན་རྒྱུ་ཅིག་ཡོད་པ་ཡིན་ཏེ། དེ་ཡང་བདག་གིས་མ་བགྱིས་ན། མི་དགེ་སྡིག་པའི་ལས་ཀྱི་རྣམ་སྨིན་ཨ་མ་དེ། ད་ངའི་སྟེང་དུ་སྨིན་པ་ཅིག་འོང་རྒྱུ་ཡིན་ན།
ཆོས་མེད་སྡིག་རྒྱལ་མ་ངས་བསམ་གྱིས་མི་ཁྱབ་པ་ཞིག་འོང་ན། ད་ཆ་མེད་ཡུལ་དུ་རྒྱུས་མེད་འགྲོ་ཙ་ན། ཆོས་མེད་མགོ་འཐམས་མ་ངས་ཇི་ལྟར་བགྱི་ན། མུན་ནག་གི་ཡུལ་ལ་དམུན་ལོང་འགྲོ་ཙ་ན། ཆོས་མེད་གཏི་མུག་ཅན་ངས་ཇི་ལྟར་བྱེད་ན། འདྲིས་མེད་ཀྱི་ཡུལ་དུ་བཤེས་མེད་འགྲོ་དགོས་པ་འདྲ་ན། སྐྱབས་མེད་མགོན་མེད་མ་ངས་ཇི་ལྟར་བགྱི། རྒྱགས་མེད་ཀྱི་ཡུལ་དུ་ཁ་སྟོང་འགྲོ་དགོས་པ་འདྲ་ན། བསོད་ནམས་མ་བསགས་པ་ངས་ཅི་ཚུག་བྱེད་ན་བསམ་པ་ན་འགྱོད་པ་དྲག་པོ་བདས་ཀྱིས་མི་སླེབ་པ། གཡུ་མདོག་རྒྱ་མཚོ་ལ་ལྷུང་བ་ལྟ་བུའི་སྡུག་བསྔལ་དེའི་དུས་སུ་སྐྱེས་ཏེ། ཆོས་མེད་པའི་འགྱོད་སེམས་དེ་ཅུང་ཟད་ཕྱིས་པ་འདྲའོ། །དེའི་དུས་སུ་མལ་གྱི་ཐ་མ་ལ་ནི་ཉལ། གཏམ་གྱི་ཐ་མ་ནི་སྨྲ་སྟེ། ཕན་པའི་ཐབས་ནི་ཅི་ཡང་མེད་དེ། ལུས་ཀྱི་ཟུངས་ཟད་སྨན་པ་རྣམས་ཀྱིས་བོར། བྱ་ཐབས་མེད་ཀྱང་ཉེ་འབྲེལ་རྣམས་ཀྱིས་བསྐོར། ཕན་པའི་ཁ་སྤྱད་སྣ་ཚོགས་སྨྲས། ལ་ལས་ནི་ཨ་མ་ཟེར། ལ་ལས་ནི་ཨ་རྗེ་ཟེར། མོ་ནི་འབྱུང་བ་རྣམས་རིམ་གྱིས་ཐིམ་སྟེ། འཇིག་རྟེན་ཕྱི་མའི་གནས་སུ་འགྲོ་བར་ཉེ་སྟེ། ཤེས་པ་མྱོག་མྱོག་ཐམ་ཐམས་སུ་སོང་སྟེ། ཡང་ཁོང་རྣམས་ཀྱིས་མོའི་མིང་ནས་འབོད་ཅིང་། ངེད་ཚོ་ལ་ལྟོས་དང་། ངེད་ཚོ་བོར་ཕོད་པ་ཨེ་ཡིན། ངེད་ཚོ་བོར་ནས་ཁྱོད་འགྲོ་བ་ཨེ་ཡིན་ཅེས་ཟེར་ཞིང་། སྨྲེ་སྔགས་དང་སྐད་ངན་དྲག་པོ་བཏོན་པས། ཡང་དབུགས་ཆད་པར་མ་ནུས་ཏེ། མིག་སྐྱ་ལོག་གིས་ཁོང་རྣམས་ཀྱི་གདོང་ལ་བལྟས་པས་སྡུག་བསྔལ་ཤིན་ཏུ་བཟོད་པར་དཀའ་བ་ཙམ་དུ་སྐྱེས་སོ། །ཡང་འབྱུང་བའི་ཟུངས་ཟད་པས། ཚུགས་མ་ཐུབ་སྟེ། ཤེས་པ་ཐམ་ཐམ་སོང་བ་དང་། ཡང་ཁོང་རྣམས་ཀྱིས་སྐད་ངན་དྲག་པོ་དུག་མདའ་ལྟ་བུ་བཏང་བས། མོའི་སྙིང་དུ་གཟེར་ལྷང་གིས་བྱུང་ནས་ད་རུང་དབུགས་ཆད་ལ་མ་སྟེར་ཏེ། ཆགས་ཞེན་གྱི་དབང་གི་མིག་སྐྱ་ལོག་ལོག་ཚུར་བལྟའོ། །
དེ་ཙམ་ན་ལས་དང་སྐལ་བར་ལྡན་པའི་ཚེ་སྔ་མ་ནས་སྨོན་ལམ་རྣམ་པར་དག་པ་བཏབ་པ་ཞིག་ཡིན་ན་ནི། ཚེ་འདི་ལ་ལྷ་ཆོས་མ་བྱས་ཀྱང་དབུགས་ཆད་ཁར། མཚན་ཉིད་དང་ལྡན་པའི་བླ་མ་དམ་པ་ཞིག སྡིག་ཅན་མོའི་རྩར་སླེབ་སྟེ། མ་བསྒོམ་སངས་རྒྱས་བར་འཕོ་བའི་གདམ་ངག་གི་གནད་བསྟན་ནས། སྒོ་བརྒྱད་འཁོར་བའི་སྐར་ཁུང་ཅན། །སྒོ་གཅིག་ཕྱག་རྒྱ་ཆེན་པོའི་སྒོ། །ཡི་གེ་ཧིག་གཅིག་ལ་རྟ་བྱས་ཏེ། །མཁའ་སྤྱོད་བདེ་ཆེན་གྱི་གནས་སུ་འཕེན་པར་བྱེད། །ཅེས་གསུངས་ཏེ། དེ་ལྟ་བུ་སྤྱི་བོ་ཚངས་པའི་བུག་ནས་འཐོན་ཏེ། བདེ་ཆེན་གྱི་གནས་སུ་འགྲོ་བ་ཡིན་པར་འདུག་སྟེ། དེ་ལྟ་བུའི་ལས་དང་སྐལ་བ་ནི་མོ་ལ་མི་ལྡན་ཏེ། དེ་ཡང་རྣམ་པར་ཤེས་པ་ནམ་མཁའ་ལ་ཐིམ་པ་ལ་ཉེ་བ་ན། མོ་ལ་འཁྲུལ་སྣང་འདི་ལྟར་ཤར་ཏེ། དགེ་བའི་རྣམ་པར་རྟོག་པ་ལ། ཨ་འཐས་པའི་མཐུ་ལས་གྲུབ་པ་ནི། ལྷན་ཅིག་སྐྱེས་པའི་ལྷ་ཞེས་བྱ་བ། མི་དཀར་པོ་མདུང་ཤིང་ཙམ། ཆོས་གོས་དཀར་པོ་གྱོན་པ་ཞིག་བྱུང་ནས། འོ་འོ་དཔོན་མོ་མདོ་ལེ་མ། ང་ནི་ཁྱོད་དང་ལྷན་ཅིག་སྐྱེས་པའི་ལྷ་ཞེས་བྱ་བ་དེ་ཡིན། ཁྱོད་ཀྱི་དཀར་པོ་དགེ་བའི་ལས་བྱེད་ཚད། ངས་རྡེའུ་དཀར་པོ་འདྲེན་པ་ཡིན་ནོ༔ རྡེའུ་དཀར་པོ་འདི་མང་ན་ཁྱོད་མཐོ་རིས་བདེ་བའི་གནས། སུམ་ཅུ་རྩ་གསུམ་དགའ་ལྡན་ལྷའི་གནས་ལ་སོགས་པ་བདེ་བའི་དཔལ་འབྱོར་ལ་ལོངས་སྤྱོད་དུ་བཅུག་པ་ཡིན་ཟེར་ཏེ། མོའི་སེམས་ལ་དེ་དགའ་སྟེ། དེ་འདྲ་བའི་བསོད་ནམས་མ་བསགས་ན་བསམ་ནས་རྡེའུ་དཀར་པོ་མང་ན་དགའ་སྙམ་པའི་སྨོན་པ་སྐོམ་པ་ཆུ་གདུང་བ་ལྟ་བུ་བྱུང་སྟེ། གློ་བུར་དུ་ཉོ་སྐྱི་ཚོལ་གསུམ་བྱེད་ཐབས་ནི་མ་རྙེད་ནས་ཡོད་པར་གདའ་འོ། །མོའི་ཉོན་མོངས་པ་མི་དགེ་བའི་ལས་རྣམ་པར་རྟོག་པ་ངོས་མ་ཟིན་ཏེ། ཨ་འཐས་པ་ལ་བརྟེན་ཏེ། ལྷན་ཅིག་སྐྱེས་པའི་འདྲེ་ཞེས་པ་ནི། མོའི་གཞོགས་གཡོན་ཕྱོགས་ནས། མི་ནག་པོ་བུང་རྐེ་རིང་བ། གཟུགས་ཆེ་ཞིང་ཡན་ལག་རགས་པ། སྐྲ་ནག་པོ་སྤྱི་བོར་བཅིངས་པ༑ མིག་ཤེལ་མིག་ཏུ་ཡོད་པ། ཡ་སོས་མ་མཆུ་གནོན་པ། གོས་ནག་པོ་གྱོན་པ། ལག་ཏུ་མེ་ལོང་དང་ཁྲམ་ཤིང་ཐོགས་པ། ཞགས་པ་ནག་པོ་གཅིག་རྐེད་པ་ལ་ཐོགས་པ་ཞིག་བྱུང་སྟེ། འོ་ང་ནི་ཁྱོད་དང་ལྷན་ཅིག་སྐྱེས་པའི་འདྲེ་ཞེས་བྱ་བ་ཡིན་ནོ། །ཁྱོད་ཀྱི་ལས་མི་དགེ་བའི་སྡིག་པ་བྱས་ཚད། ངས་རྡེའུ་ནག་པོ་འདྲེན་པ་ཡིན་ནོ། །རྡེའུ་ནག་པོར་འདི་མང་བར་བྱུང་ན། ཁྱོད་འདིའི་ནང་ནས་མར་དྲུད་ནས་ངན་སོང་དམྱལ་བའི་གནས་སུ་ཁྲིད་དེ། ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉི་འཁོར་གཉིས་དང་བཅོ་བརྒྱད་དུ། བསྐལ་ཆེན་དུ་མའི་ཡུན་དུ་མནར་བར་བྱའོ། །ཅེས་ཟེར་བ་དང་། མོའི་སེམས་ལ་ཨ་བ་རེ་འཇིགས་ན། འདི་ལྟ་བུ་འོང་བ་ནི་མ་ཤེས། དགེ་བ་བསྒྲུབ་ཏུ་ཡོད་ཀྱང་ངས་མ་བསྒྲུབས། སྡིག་པ་སྤང་དུ་ཡོད་ཀྱང་ངས་མ་སྤང་ངོ་། །རྡེའུ་ནག་པོ་དེ་ཉུང་ན་དགའ་སྟེ། མང་དགོས་ཡོད་བསམ་ཞིང་འགྱོད་དེ། གློ་བུར་བོར་བ་ནི་མི་ནུས་སོ། །དེར་ལྷན་ཅིག་སྐྱེས་པའི་ལྷ་དེས་ན་རེ། ངས་སྟོང་གསུམ་གྱི་ཁམས་ཀུན་ཏུ་བལྟས་ནས༑ ཁྱོད་ཀྱི་དཀར་པོ་དགེ་བའི་ལས་བྱས་ཚད་ཐམས་ཅད་བསྒྲངས་ནས། རྡེའུ་དཀར་པོ་ནི་འདི་ལས་མ་བྱུང་ཟེར་ཏེ། རྡེའུ་དཀར་པོ་ཆུང་ཆུང་དེ་ལ་གསུམ་བཞི་ཅིག་བས་མ་མཐོང་ངོ་ཟེར། དེ་ནས་ལྷན་ཅིག་སྐྱེས་པའི་འདྲེ་དེས་ན་རེ། དཔོན་མོ་མདོ་ལེ་མ་དེའི་ཁྱོད་ཀྱི་མི་དགེ་བའི་སྡིག་པ་བྱས་ཚད་དེ། ངས་ཕྱོགས་གཅིག་ཏུ་བསྒྲངས་པས༑ རྡེའུ་ནག་པོ་ནི་འདི་ཙམ་ཞིག་བྱུང་ངོ་ཞེས་ཟེར་ཏེ། མདུན་དེར་ཚུར་ལ་རྫ་རི་ཉིལ་བ་ཙམ་དུ་ནག་ཉིལ་གྱིས་བྱུང་ནས་ཡོད་པར་གདའ་འོ། །དེར་མོ་ཤིན་ཏུ་བྲེད་ནས། ངས་དེ་ཙམ་གྱི་སྡིག་པ་མ་བྱས་ཟེར་ནས། རྫུན་བཏང་བས། ཁོས་ན་རེ། ངས་ལས་ཀྱིས་མེ་ལོང་ལ་དྲིའོ་ཟེར་ཏེ། ལས་ཀྱི་མེ་ལོང་སྟོང་གསུམ་སྲིད་གསུམ་གསལ་བ་ཙམ་ཞིག་མོའི་མདུན་དུ་ཕྱར་བར་བྱས་པ་དང་། མོའི་སྡིག་པ་བྱེད་ཚུལ་དང་བཅས་པ་དེའི་ནང་དུ་གསལ་གྱིས་བྱུང་སྟེ། རྫུན་བཏང་བས་ཀྱང་མ་ཐུབ་སྟེ། ཞགས་པ་ནག་པོ་དེས་མོའི་རྐེ་ལ་བཏགས་ཏེ། མདུན་དེ་ན་དོང་གྲུ་གསུམ་པ་ནག་ཝང་ངེ་འདུག་པ་དེའི་ནང་ནས་མར་དྲུད་པའི་སྣང་བ་བྱུང་བ་དང་། སྐད་ཅིག་དེ་ཉིད་ལ་འཇིག་རྟེན་འདིའི་སྣང་བ་ཐམས་ཅད་ནག་ཐིབ་ཀྱིས་ནུབ་བོ། །མི་ལུས་ཐོབ་ནས་ཆོས་མེད་པ། གསེར་གླིང་དུ་ཕྱིན་ནས་སྟོང་ལོག་བྱས། འཇངས་མ་ལག་སྟོང་སྤྱང་མོ་མདོ་ལེ་མ། ཨ་མ་མདོ་ལེ་མའི་རྣམ་ཐར་དེ་འདྲ་ལ་བསམས་ལ། བླ་མ་ལ་གསོལ་བ་དུང་དུང་བ་ཅིག་གདབ་པར་ཞུ། འདིར་གསོལ་འདེབས་སྐྱོ་ཤས་མ་གཅིག་ཁྱེར་བ་ལགས། བླ་མ་དམ་པ་དག་གིས་ཡང་ཡང་བསྐུལ་བ་ལ་བརྟེན་ཏེ། གོང་མའི་རྗེ་འཇུག་རྣམ་རྒྱལ་བཟང་པོས་བྲིན་རིས་བྲིས་ནས་བཀོད་པའོ། །དགེའོ།། །།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་མཐོང་བ་རང་གྲོལ་གྱི་གཞིའི་འོད་གསལ་བ་ངོ་སྤྲོད་ཀྱི་ལྷན་ཐབས་བཞུགས་སོ། །
ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ། །ཟབ་ཆོས་ཞི་ཁྲོ་དགོངས་པ་རང་གྲོལ་ལས་ངོ་སྤྲོད་མཐོང་བ་རང་གྲོལ་གྱི་བར་དོ་དང་པོའི་འོད་གསལ་ངོ་སྤྲོད་པ་ལ་གཉིས་ཏེ། འོད་གསལ་དང་པོ་དང་། འོད་གསལ་གཉིས་པ་ལ་ངོ་སྤྲད་པའོ། །དང་པོ་ནི་རང་རེ་རྣམས་སྐྱེ་གནས་བར་དོ་འདིར་བརྩོན་འགྲུས་དྲག་པོས་ཉམས་སུ་བླངས་པ་ལ་བརྟེན་ནས༑ རང་ཉིད་འཆི་བའི་དུས་སུ་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་རྣམ་པར་ཤེས་པ་ལ་ཐིམ། རྣམ་པར་ཤེས་པ་འོད་གསལ་ལ་ཐིམ་པའི་དུས་སུ། དཀར་ལམ་དམར་ལམ་ནག་ལམ་གྱི་སྣང་བ་ཤར་བའི་མཐར། གཞིའི་འོད་གསལ་གདོད་མའི་སངས་རྒྱས། ཀ་དག་ཆེན་པོ། དོན་གྱི་ཀུན་ཏུ་བཟང་པོ་དང་ཞལ་མཇལ་ཏེ༑ རིག་པ་གཞི་ཐོག་ཏུ་རང་སར་གནས་པར་འགྱུར་ཞིང་། དཔེར་ན། ཚེས་བཅོ་ལྔའི་ཉི་མ་ནུབ་དང་ཟླ་བ་འཆར་བ་དུས་མཚུངས་ཏེ་བར་མཚམས་སུ་མུན་པ་མེད་པ་བཞིན་དུ། འདིར་ཡང་དབུགས་ཆད་པ་དང་རང་སྣང་ཆོས་ཉིད་ཀྱི་དཀྱིལ་འཁོར་འོད་གསལ་འཆར་བ་དང་དུས་མཉམ་སྟེ། ཐལ་འགྱུར་ལས། འདིར་ནི་ཆོས་ཉིད་བར་དོ་བཤད། །འཆི་བ་ལ་ནི་ཐལ་བའི་ཚེ། །རྣམ་ཤེས་ནམ་མཁའ་དག་ལ་ཐིམ། །ནམ་མཁའ་འོད་གསལ་ལ་ཐིམ་དུས། །ཕྲ་རགས་སྣང་བ་ཀུན་འགགས་ཏེ། །ཅེས་གསུངས་པས། ཕྱིའི་འབྱུང་བཞི་འགགས་ནས་ནང་གི་འབྱུང་བ་འོད་གསལ་དུ་བརྒྱལ་ལོ༑ ༑དེ་ཀ་ལ་དབང་པོ་གནས་སུ་སྡུད་པ་ཅེས་བྱའོ། །ཡང་ཐལ་འགྱུར་ལས།དབང་པོ་ཀུན་ཚང་འོད་ཀྱི་ལུས། །ལུས་ལ་གྲིབ་མ་བཞིན་དུ་འགྱུར། །འདི་ཚེ་འོད་སྣང་དུམ་བུའི་ཚེ། །མཁས་པས་སྣང་བ་མཆེད་པར་གཟུང་། །ཞེས་གསུངས་པ་ཡང་།
འདི་དུས་དབང་པོ་རབ་ཀྱིས་ཡར་གྱི་ཟང་ཐལ་དུ་གྲོལ། སྡིག་ཅན་མཚམས་མེད་ལྔའི་ལས་བསགས་པ་ཀུན་མར་གྱི་ཟང་ཐལ་དུ་འགྲོ་བར་ཡང་གསུངས། དབང་པོ་འབྲིང་ཞག་གསུམ་མམ། ལྔ་འམ། བདུན་དུ་རྣམ་ཤེས་བརྒྱལ་ནས་དྲན་མེད་དུ་འགྲོའོ༑ ༑རྣམ་པར་ཤེས་པ་བརྒྱལ་ཟེར་ཡང་། རིག་པའི་ངོ་བོ་ཆོས་སྐུ། སྐུ་ལྔ་ཡེ་ཤེས་ལྔ། ཁ་དོག་ལྔ། བཀྲ་མེར་མེར། རང་བྱུང་དུ་རྫོགས་པའོ། །བར་དོ་དང་པོའི་འོད་གསལ་ཞེས་བྱ་བ་སླར་བླ་མས་ངོ་སྤྲོད་པའི་དོན་དེ། ཕྱི་དབུགས་ཆད་པ་དང་ཆོས་ཉིད་ནམ་མཁའ་ལྟར་སྟོང་རྗེན་ནེ་བ། གསལ་སྟོང་མཐའ་དབུས་མེད་པའི་རིག་པ་དྲི་མ་མེད་པ་རྗེན་པ་གཅིག་འཆར་དུ་འོང་ངོ་། །དེ་ངོ་ཤེས་པར་གྱིས་ལ་དེའི་ངང་ལ་ཞོག་ཅིག རང་གི་ཤེས་རིག་གི་ངོ་བོ་དྭངས་སང་ངེ་བ་འདི། དངོས་པོ་མཚན་མ་ཁ་དོག་ཅིའི་ངོ་བོར་ཡང་མ་གྲུབ་པར་སྟོང་སང་བ་འདི་ཀ་ཆོས་ཉིད་ཀུན་ཏུ་བཟང་མོ་ཡིན་ནོ། །རང་གི་ཤེས་རིག་སྟོང་བདོ་ཙམ་ན། སྟོང་པ་ཕྱལ་ཆད་དུ་མ་སོང་བར། རང་གི་ཤེས་རིག་མ་འགགས་པར་སལ་ལེ། སིང་ངེ་། ཝལ་ལེ་འདི་ཀ་རིག་པ་ཀུན་ཏུ་བཟང་པོ་ཡིན་ནོ། །རང་གི་རིག་པའི་དངོས་པོ་ཅིར་ཡང་མ་གྲུབ་པའི་ངོ་བོ་སྟོང་པ་དང་། རང་གི་ཤེས་པ་ཝལ་ལེར་གསལ་བར་འདུག་པ་འདི་གཉིས་དབྱེར་མི་ཕྱེད་པར་འདུག་པ་འདི་ཀ་སངས་རྒྱས་ཆོས་ཀྱི་སྐུ་ཡིན་ནོ། །རང་གི་རིག་པ་གསལ་སྟོང་དབྱེར་མེད་འོད་ཀྱི་ཕུང་པོར་བཞུགས་པ་འདི་ལ་སྐྱེ་འཆི་མེད་པས། སངས་རྒྱས་འོད་མི་འགྱུར་བ་འདི་ཀ་ཡིན་ནོ། །དེ་ངོ་ཤེས་པས་ཆོག་གོ །རང་གི་ཤེས་རིག་གི་ངོ་བོ་སེང་ངེ་བ་འདི་སངས་རྒྱས་སུ་ངོ་ཤེས་ན། རང་གི་རིག་པ་ལ་རང་བལྟས་པ་དེ་ལྟ་བ། སངས་རྒྱས་ཀྱི་དགོངས་པ་ལ་འཇོག་པ་ཡིན་ནོ། །དེ་ལྟར་གཞི་རང་ཐོག་ཏུ་ངོས་ཟིན་པའི་སྐྱེས་བུ་རྣམས་ནི་ཡར་གྱི་ཟང་ཐལ་དུ་སངས་རྒྱས་པར་འགྱུར་རོ། །དེ་དག་ནི་གཞིའི་ཆོས་ཉིད་བར་དོ་ཞེས་ཀྱང་བྱ། བར་དོ་དང་པོ་ཞེས་ཀྱང་བྱ། འོད་གསལ་དང་པོའི་ངོ་སྤྲོད་དོ། །
༈ ད་འོད་གསལ་གཉིས་པ་དག་པའི་སྒྱུ་ལུས་ལ་ངོ་སྤྲད་པ་ནི། ནམ་མཁའ་ཤིན་ཏུ་དྭངས་པ་ལ་སྔ་དྲོ་འམ། ཕྱི་དྲོ་གང་རུང་ལ་མཐོ་བའི་སར་ཡོལ་བ་འཇའ་ཚོན་མ་བྲིས། ལུགས་མའམ། སྐུ་འདེར་སོར་མོ་བརྒྱད་པ་ཙམ་ལས། དཔུང་པའི་རྒྱུད་ནས། མར་ལ་གྲོ་ཟན་དབུ་དང་བཅས་པ་བསྒྲོན་ལ། སོག་མ་ཤིན་ཏུ་དཀར་ལ་འཚེར་བ་རྣམས་འགྲིགས་པ་ཆགས་སུ་བསྒྲིགས་པ་འམ། ཡང་ན་རས་གཞི་འམ། མ་འཛོམ་ན་ཤོག་གུ་ལ། འཇའ་ཚོན་ཁ་དོག་སྣ་ཚོགས་ཟུགས་པའི་དབུས་སུ་འོད་ལུས་ཀྱི་གཟུགས་གཅེར་བུ་བྲིས་པ་བསྟན་ལ། སྐྱབས་འགྲོ་སེམས་བསྐྱེད་ཁྲིད་ཞུ་རྣམས་ཀྱིས་བྱེད་ཅིང་༑ གསོལ་བ་འདེབས་ནས་རྡོ་རྗེ་སེམས་དཔའི་མེ་ལོང་ལ་བལྟར་བཅུག་ལ་འདི་སྐད་དོ། ། འོ། འོད་གསལ་དང་པོ་དེ་ལ་ངོས་མ་ཟིན་ན། ཡང་འོད་གསལ་གཉིས་པ་ཞེས་བྱ་བ་འཆར་ཏེ། དེའི་ཚེ་རྣམ་པར་ཤེས་པ་ཕྱིར་ཐོན་པ་དང་། ཤི་བ་ཡིན་ནམ་མ་ཤི་བ་ཡིན་སྙམ་དུ་ངོ་མི་ཤེས། ཉེ་དུའི་འབྲེལ་བ་རྣམས་ཀྱང་སྔར་བཞིན་དུ་མཐོང་ནས་འོང་། ངུ་སྐད་ཀྱང་ཐོས། ལས་ཀྱི་འཁྲུལ་སྣང་དྲག་པོ་ཡང་མ་ཤར། གཤིན་རྗེའི་འཇིགས་སྐྲག་ཀྱང་མ་སླེབ་པའི་བར་དེར་གདམས་པ་ཟབ་མོ་ཡོད་དེ། དེ་ལ་བསྐྱེད་རིམ་པ་དང་། རྫོགས་རིམ་པ་གཉིས་ཏེ། བསྐྱེད་རིམ་པ་ཡིན་ན་རང་གི་ཡི་དམ་གང་ཡིན་པའི་སྐུ་ལམ་གྱིས་གསལ་བ་ཙམ་གྱིས་ལོངས་སྤྱོད་རྫོགས་པའི་སྐུར་སངས་རྒྱས་པར་འགྱུར་རོ། །རྫོགས་རིམ་པ་ཡིན་ན།
བླ་མས་ངོ་སྤྲོད་པའི་དོན་དེ་ཆོས་ཐམས་ཅད་ནམ་མཁའ་ལྟར་སྟོང་རྗེན་ནེ་བ། གསལ་སྟོང་མཐའ་དབུས་མེད་པའི་རིག་པ་དྲི་མ་མེད་པ། རྗེན་པ་ཞིག་འཆར་དུ་འོང་བས། དེ་ངོ་ཤེས་པར་གྱིས་ལ་ཉམས་ལེན་གྱི་ཐོག་ཏུ་ཞོག་ཅིག དེའི་ཚེ་སྣང་སྲིད་ཐམས་ཅད་འཇའི་འོད་ཟེར་ཁ་དོག་ལྔའི་དཀྱིལ་འཁོར་དུ་འཆར་རོ། །དེ་ཡང་འོད་ཐམས་ཅད་མཆོག་གི་འོད་གསལ་ཆེན་པོ། ཁ་དོག་ལྔ་ལྡན། ཕྲ་ལ་དྭངས་པ། གསལ་ལ་འཚེར་བ། རང་བཞིན་གྱི་བཀྲག་མཉམས་པ། བལྟས་ན་ཉམས་དགའ་བ། ཕྱོགས་མཚམས་དང་སྟེང་འོག་མེད་པ། མནན་ན་ནེམ་ནེམ་བྱེད་པ། བཏེགས་ན་སྤར་སྤར་བྱེད་སྙམ་པ། ཁ་དོག་མ་འདྲེས་པ། གསལ་བ་དང་། འཕྲིགས་པ་དང་། ཕྲ་ལ་དྭངས་བ་འཆར་རོ། །དེའི་ཚེ་རང་གི་དབང་པོ་ལ་ཕར་བལྟས་པས། གདོས་བཅས་ཀྱི་ལུས་ནི་མི་སྣང་སྟེ། དངོས་པོའི་ལུས་ཡོད་སྙམ་པའི་ཤེས་པ་འབྱུང་ངོ་། །དེ་ནི་དབང་པོ་ལྔ་ལྡན་འོད་ཀྱི་ལུས་སུ་གསལ་ལོ། །འཇའ་འོད་དེ་དག་ཐམས་ཅད་ཀྱང་ཕྱི་བལྟས་ནང་དུ་གསལ་བ། ནང་བལྟས་ཕྱི་རུ་གསལ་བ། ཕྱོགས་མཚམས་ཀུན་ཏུ་འོད་ཟེར་མཚོན་ཆའི་རྩེ་མོ་གཟེངས་བ་ལྟ་བུ་དང་། འགུལ་འཕྲིགས་སྣ་ཚོགས་པ་འོང་ངོ་། །དེ་ཁྱོད་རང་གི་སྣང་བ་ཡིན་པས་རང་སྣང་དེ་ལ་མ་འཇིགས་ཤིག མ་སྐྲགས་ཤིག མ་སྔངས་ཤིག རང་གི་རང་སྣང་དུ་ངོ་ཤེས་ན་སངས་རྒྱ་བར་འགྱུར་རོ། །
འཇའ་འོད་ཀྱི་གཟུགས་སྐུ་ལ་དེ་ལྟ་བུ་ངོ་སྤྲོད་དོ། །དེ་ནི་གཞི་ཁྲེགས་ཆོད་ཀྱི་གདམས་པ་ཉམས་སུ་བླངས་པ་ལ་བརྟེན་ནས། གཞིའི་འོད་གསལ་ངོ་སྤྲོད་པའི་རིམ་པའོ། །དེ་ནས་བསྔོ་བ་སྨོན་ལམ་གང་འགྲུབ་བྱའོ། །ས་མ་ཡ། ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་མཐོང་བ་རང་གྲོལ་གྱི་འོད་གསལ་དང་པོའི་ངོ་སྤྲོད་ཀྱི་ལྷན་ཐབས་འདི་ནི། ལུག་ལོ་ཟླ་བ་དྲུག་པའི་ཉེར་བདུན་ལ། བཀྲ་ཤིས་སྨན་མོའི་ཡང་དབེན་ནས་རྒྱ་ར་བ་ནམ་མཁའ་ཆོས་ཀྱི་རྒྱ་མཚོས་བྲིས་པས། སེམས་ཅན་ཐམས་ཅད་ཀྱིས་རང་རིག་སྐྱེ་མེད་ཀྱི་དོན་རྟོགས་པའི་རྒྱུར་གྱུར་ཅིག །
མངྒ་ལཾ་བྷ་ཝནྟུ། ༁ྃ༔ ༔ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ ཆོས་ཉིད་བར་དོའི་ཐོད་རྒལ་ངོ་སྤྲོད་མཐོང་བ་རང་གྲོལ་བཞུགས་སོ༔ ༁ྃ༔ སྐུ་གསུམ་མངོན་དུ་སྟོན་ལ་ཕྱག་འཚལ་ལོ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ ཐོད་རྒལ་ངོ་སྤྲོད་མཐོང་བ་རང་གྲོལ་བསྟན༔ འདི་ལ་སྤྱི་དོན་རྣམ་པ་གསུམ་ཡིན་ཏེ༔ དཔེ་དོན་རྟགས་དང་གསུམ་གྱིས་གཏན་ལ་དབབ༔ དཔེ་ཡི་ངོ་སྤྲོད་སྤྱི་དང་བྱེ་བྲག་གཉིས༔ སྤྱིར་ནི་ཐོད་རྒལ་ངོ་སྤྲོད་སུམ་ཅུ་གཅིག༔ བྱེ་བྲག་ཆོས་ཉིད་བར་དོའི་ངོ་སྤྲོད་དོ༔ ཐོག་མར་ཁྲེགས་ཆོད་ཁྲིད་རྣམས་ཚར་བའི་རྗེས༔ རིག་པ་ཐོད་རྒལ་ངོ་སྤྲོད་འདི་ལྟར་བྱ༔ ཤིན་ཏུ་དབེན་ཞིང་ནམ་མཁའ་མཐོང་བའི་སར༔ གནས་དང་ཁྲི་སྟེགས་རྒྱན་ཆས་འཛོམ་པར་བྱ༔ དེ་ནས་ངོ་སྤྲོད་རྫས་ཀྱི་མཆོག་གྱུར་པ༔ གངས་སམ་རྒྱ་མཚོ་གནས་ཆེན་བྲག་རི་ནས༔ འབྱུང་བའི་མེན་ཤེལ་ཟུར་བརྒྱད་འོད་ཀྱིས་ཁྱིམ་གང་ནས་འོང་། ལྡན་པ་ལ༔ དྭངས་ཤིང་གསལ་ལ་དྲི་མས་མ་གོས་པ༔ གོས་ཆག་མེད་པ་འོད་ལྔའི་ཟེར་འཕྲོ་བ༔ ཆེ་བ་ཁྱི་དཀར་མགོ་བོ་ཙམ་པ་བྱ༔ དེ་འོག་ངང་པའི་ཞིང་ཁམས་བརྩེགས་མ་མང་པོ་འོང་། སྒོ་ང་ཙམ་པའམ༔ སོར་བཞི་འམ་སོར་གསུམ་ཚོན་གང་ཙམ་པ་དང་༔ ཐ་མའང་སྐྱེས་བུའི་མིག་ལ་ཁེབས་པ་ཙམ༔ དེ་ནི་རྡོ་རྗེ་སེམས་དཔའི་མེ་ལོང་ཞེས༔ དེ་ནི་ངོ་སྤྲོད་ཀུན་གྱི་རྟེན་དུ་གཅེས་པ་ཡིན༔ སྤོས་ཆུས་ཁྲུས་གསོལ་དྲི་བཟང་སྤོས་ཀྱིས་བྱུག༔ དེ་ཉིད་རྡོ་རྗེ་སེམས་དཔའ་དངོས་སུ་བསྒོམ༔
དེ་ནས་ངོ་སྤྲོད་སུམ་ཅུ་རྩ་གཅིག་ནི༔ དང་པོ་འཇིམ་པའི་མི་མོ་ངོ་སྤྲོད་ཀྱིས༔ རྣམ་ཤེས་ཞུགས་གནས་དོན་གསུམ་ངོ་སྤྲད་བྱ༔ གཉིས་པ་རྡོ་རྗེ་རྦ་རླབས་ངོ་སྤྲོད་ཀྱིས༔ འཆི་ཁའི་འོད་གསལ་སྒྲ་འོད་ངོ་སྤྲོད་བྱ༔ གསུམ་པ་སྤྲིན་མེད་ནམ་མཁའི་ངོ་སྤྲོད་ཀྱིས༔ བར་དོ་དང་པོའི་འོད་གསལ་ངོ་སྤྲོད་བྱ༔ བཞི་པ་མུན་ཁང་ཤེལ་ཟེར་ངོ་སྤྲོད་ཀྱིས༔ ཆོས་ཉིད་དག་པའི་སྣང་བ་ངོས་བཟུང་བྱ༔ ལྔ་པ་ཉི་མའི་དཀྱིལ་འཁོར་ངོ་སྤྲོད་ཀྱིས༔ སྐུ་གསུམ་དག་པའི་ཞིང་ཁམས་ངོ་སྤྲོད་བྱ༔ དྲུག་པ་མེ་ལོང་ཁ་སྦྱོར་ངོ་སྤྲོད་ཀྱིས༔ རང་སྣང་ཡེ་ཤེས་བཞི་སྦྱོར་ངོ་སྤྲོད་བྱ༔ བདུན་པ་མེ་ལོང་དཀྱིལ་འཁོར་ངོ་སྤྲོད་ཀྱིས༔ གཟུགས་སྐུའི་ཞིང་ཁམས་རྣམ་གཉིས་ངོ་སྤྲོད་བྱ༔ བརྒྱད་པ་ཉི་ཟེར་ཤེར་ཟེར་ངོ་སྤྲོད་ཀྱིས༔ ཐིག་ལེ་ཡེ་ཤེས་ཟེར་གྱི་ངོ་སྤྲོད་བྱ༔ དགུ་པ་གཞལ་ཡས་ཁང་གི་ངོ་སྤྲོད་ཀྱིས༔ དག་པ་ལྷ་ཡི་ཞིང་ཁམས་ངོ་སྤྲོད་བྱ༔ བཅུ་པ་ཆུ་ཟླ་དྭངས་བའི་ངོ་སྤྲོད་ཀྱིས༔ སྣང་སྟོང་རང་བཞིན་མེད་པའི་ངོ་སྤྲོད་བྱ༔ བཅུ་གཅིག་མར་མེ་གསལ་བའི་ངོ་སྤྲོད་ཀྱིས༔ བར་དོ་རྟོག་མེད་གསལ་བའི་ངོ་སྤྲོད་བྱ༔ བཅུ་གཉིས་མཐོངས་ཁུང་ཉི་ཟེར་ངོ་སྤྲོད་ཀྱིས༔ ཐུགས་ཀའི་ཡེ་ཤེས་ཟེར་ཐག་ངོ་སྤྲོད་བྱ༔ བཅུ་གསུམ་མེན་ཤེལ་བུམ་ནང་མར་མེ་ཡིས༔ རིག་པ་གཞོན་ནུ་བུམ་སྐུར་ངོ་སྤྲོད་བྱ༔ བཅུ་བཞི་གཞོན་ནུ་རྒྱན་ལྡན་ངོ་སྤྲོད་ཀྱིས༔ ཞི་བ་སྐུ་ལྔ་ལྔ་ཚོམ་ངོ་སྤྲོད་བྱ༔ བཅོ་ལྔ་གཞོན་ནུ་ཕྱེད་སྐྱིལ་ངོ་སྤྲོད་ཀྱིས༔ སེམས་དཔའ་སེམས་མ་བཅུ་དྲུག་ངོ་སྤྲོད་བྱ༔ བཅུ་དྲུག་བཙུན་ཆུང་བཞེངས་པའི་ངོ་སྤྲོད་ཀྱིས༔ སྤྲུལ་སྐུ་ཐུབ་པ་དྲུག་གི་ངོ་སྤྲོད་བྱ༔ བཅུ་བདུན་ཁྲོ་བོ་ཡབ་ཡུམ་ངོ་སྤྲོད་ཀྱིས༔ སྒོ་བ་ཡབ་ཡུམ་བརྒྱད་ཀྱི་ངོ་སྤྲོད་བྱ༔ བཅོ་བརྒྱད་ཁྲོ་འབགས་ཆེན་པོའི་ངོ་སྤྲོད་ཀྱིས༔ ཁྲག་འཐུང་ཁྲོ་བོའི་ལྷ་ཚོགས་ངོ་སྤྲོད་བྱ༔ བཅུ་དགུ་དར་ཡུག་མེ་འོང་ངོ་སྤྲོད་ཀྱིས༔ དག་པ་ཡེ་ཤེས་འོད་ལམ་ངོ་སྤྲོད་བྱ༔ ཉི་ཤུ་སྣམ་རས་ཁ་དོག་ངོ་སྤྲོད་ཀྱིས༔ མ་དག་རིགས་དྲུག་འོད་ལམ་ངོ་སྤྲོད་བྱ༔ ཉེར་གཅིག་མེ་ལོང་བསྭེ་ཕུབ་ངོ་སྤྲོད་ཀྱིས༔ ཞི་ཁྲོའི་དཀྱིལ་འཁོར་ཞིང་ཁམས་ངོ་སྤྲོད་བྱ༔ ཉེར་གཉིས་དར་ཡུག་མཁར་ཕོར་ངོ་སྤྲོད་ཀྱིས༔ ཡེ་ཤེས་ཐིག་ལེ་དགུ་བརྩེགས་ངོ་སྤྲོད་བྱ༔ ཉེར་གསུམ་རས་ཡུག་ལྔ་ལྡན་ངོ་སྤྲོད་ཀྱིས༔ དག་པའི་ཡེ་ཤེས་རླུང་ལྔ་ངོ་སྤྲོད་བྱ༔ ཉེར་བཞི་ཉི་ཟླ་འཇའ་ཁྱིམས་ངོ་སྤྲོད་ཀྱིས༔ ཡེ་ཤེས་མུ་ཁྱུད་ར་བའི་ངོ་སྤྲོད་བྱ༔ ཉེར་ལྔ་རྒྱ་མཚོ་ཨར་གཏད་ངོ་སྤྲོད་ཀྱིས༔ རང་འོད་དཀྱིལ་འཁོར་མངོན་སུམ་ངོ་སྤྲོད་བྱ༔ ཉེར་དྲུག་རྒྱ་མཚོ་རྦ་རླབས་ངོ་སྤྲོད་ཀྱིས༔ ཆོས་ཉིད་རང་སྒྲ་མངོན་སུམ་ངོ་སྤྲད་བྱ༔ ཉེར་བདུན་རྒྱང་ཞག་མནན་བཙིར་ངོ་སྤྲོད་ཀྱིས༔ ཆོས་ཉིད་ཟེར་གྱི་སྣང་བ་ངོ་སྤྲད་བྱ༔ ཉེར་བརྒྱད་ཉི་ཟེར་རྩིབས་ཤར་ངོ་སྤྲོད་ཀྱིས༔ འོད་ཟེར་མཚོན་ཆའི་སྣང་བ་ངོ་སྤྲོད་བྱ༔ ཉེར་དགུ་རྒྱ་མ་སེང་རས་ངོ་སྤྲོད་ཀྱིས༔ ཚོམ་བུ་ནམ་མཁའ་ཁྱབ་པའི་ངོ་སྤྲོད་བྱ༔ སུམ་ཅུ་ཤེལ་དང་ཉི་མ་འདྲ་འབག་གསུམ༔ དག་པའི་སྐུ་གསུམ་ཞིང་ཁམས་ངོ་སྤྲོད་བྱ༔ སོ་གཅིག་ནམ་མཁའ་སུམ་སྤྲུག་ངོ་སྤྲོད་ཀྱིས༔ ཅིར་སྣང་ཆོས་ཀྱི་སྐུ་རུ་ངོ་སྤྲོད་དོ༔
དེ་ལ་དང་པོ་འཇིམ་པའི་མི་མོའི་ངོ་སྤྲད་ནི༔
ཤོག་འདག་གིས་འཇིམ་པ་ལ་ལྷ་བཟོ་མཁས་པས་མི་མོའི་གཟུགས་རིད་པ་ཁོང་སྟོང་ཅན༔ དབང་པོའི་བུ་ག་ཐམས་ཅད་ཧ་རེ་བ༔ སྐྱེ་མཆེད་ཚང་བ་དང་བཅས་པ་གཅིག་བྱ༔ དེའི་སྙིང་གར་མར་མེ་གཅིག་བཞག་ལ༔ འོད་དབང་པོ་ལྔ་ལ་ཕྱིར་གསལ་བར་བྱ༔ དེ་མུན་ཁང་ནང་དུ་བཞག༔ དེའི་མདུན་དུ༔ ཁྲོ་བོའི་གཟུགས་མང་པོ་མཚོན་ཆ་དང་རོལ་མོ་ཐོགས་པ་བཀོད་དོ༔ དེ་ལ་དྲང་དོན་ངེས་དོན་གཉིས་སུ་ངོ་སྤྲད་པ་ནི༔ དང་པོ་དྲང་དོན་དུ་བསྟན་པ་ལ༔
འཇིམ་པའི་མི་མོ་འདི་ནི༔ ད་ལྟ་རང་གི་ལུས་འདི་ཡི་དཔེ་ཡིན་ཏེ༔ མར་མེ་འདི་ནི་རྣམ་ཤེས་སྙིང་གར་གནས་པའི་བརྡའོ༔ དེ་ནས་འཆི་བའི་དུས་སུ་དབང་པོ་རྣམས་རིམ་གྱིས་འགགས་ཏེ༔ རྣམ་ཤེས་སྡིག་པོ་ཆེ་ལ་འོག་སྐོར་བུད༔ བར་མ་རྣམས་ནི་སྒོ་གང་རུང་རེ་ལ་ཐོན༔ ཚོགས་བསགས་པ་དང་འཕོ་བ་ཐེབས་པ་ལ་ནི༔ ཚངས་བུག་ཏུ་ཐོན་ཏེ་བར་དོ་མེད་པར་ཡར་གྱི་ཟང་ཐལ་དུ་འགྲོའོ༔
གཞན་དག་རྣམས་ནི༔ སྒོ་གང་རུང་གཅིག་ལ་ཕྱིར་ཐོན་པ་དང་བར་དོའི་འཇིགས་སྐྲགས་གི་སྣང་བ་འཆར་ཏེ༔ དེའི་དུས་སུ་གདམས་ངག་དྲན་པར་གྱིས་ཤིག༔ དེ་ཡང་མར་མེ་སྙིང་གར་ཡོད་པའི་དུས་འདི་ནི༔ ད་ལྟ་སྐྱེ་གནས་བར་དོའི་དཔེ་ཡིན་ནོ༔ དེ་ནས་དབང་པོ་རྣམས་རིམ་གྱིས་འགགས་པ་ནི༔ འཆི་ཁ་བར་དོའི་དཔེ་ཡིན་ནོ༔ དེ་ནས་མར་མེ་ཕྱིར་ཐོན་ནས་འཇིགས་གཟུགས་སྣ་ཚོགས་སུ་སྣང་བ་འདི་ནི༔ བརྒྱལ་སངས་པ་དང་ཆོས་ཉིད་བར་དོར་སྒྲ་འོད་ཟེར་གསུམ་ཞི་ཁྲོའི་སྣང་བ་འཆར་བའི་དཔེ་ཡིན༔ ཞེས་པ་དང་༔ མི་མོའི་ངོ་སྤྲོད་དྲང་དོན་རྒྱས་པར་གུད་དུ་ཤེས་པར་བྱའོ༔ ༔
གཉིས་པ་ངེས་དོན་དྲུག་ཏུ་ངོ་སྤྲད་པ་ནི༔
སྒྲོན་མ་དྲུག་ཏུ་ངོ་སྤྲད་དོ༔ དེ་ཡང་མི་མོའི་ཁང་པ་འདི་ནི༔ ད་ལྟ་སྐྱེ་གནས་བར་དོར་གདོས་བཅས་ཀྱི་ལུས་འདིའི་དཔེ་ཡིན་ཏེ༔ དེ་འང་སྒྲོན་མ་དྲུག་གི་ཚུལ་དུ་གནས་པ་ནི༔ སྙིང་གར་མར་མེའི་ཀོང་བུ་འདི་ནི༔ ཙིཏྟ་ཤ་ཡི་སྒྲོན་མའི་དཔེ་ཡིན་ཏེ༔ སྙིང་གི་དཔེའོ༔ མར་མེ་གསལ་པོར་འབར་བ་འདི་ནི༔ གནས་པ་གཞི་ཡི་སྒྲོན་མེའི་ཚུལ་ཏེ༔ རིག་པ་སྙིང་གི་དཀྱིལ་ན་གནས་པའི་དཔེའོ༔ མར་མེ་སྙིང་གར་གནས་ཀྱང་༔ འོད་མིག་ནས་ཡར་རྒྱུག་པ་འདི་ནི༔ དཀར་འཇམ་རྩའི་སྒྲོན་མའི་ཚུལ་ཏེ༔ སྙིང་དང་མིག་འབྲེལ་བའི་རྩལ་རྣམ་ཤེས་རྒྱུ་བའི་དཔེའོ༔
མིག་གི་ནང་ནས་འོད་མ་འགགས་པར་གསལ་བ་འདི་ནི༔ རྒྱང་ཞགས་ཆུའི་སྒྲོན་མའི་ཚུལ་ཏེ༔ རིག་པ་མིག་ནས་ཕྱིར་གསལ་བའི་དཔེའོ༔ མར་མེ་ཕྱིར་ཐོན་ནས་ཕྱི་རོལ་དུ་གཟུགས་བརྙན་སྣ་ཚོགས་འཆར་བ་འདི་ནི༔ བར་དོ་དུས་ཀྱི་སྒྲོན་མེའི་ཚུལ་ཏེ༔ རྣམ་ཤེས་ཕྱིར་ཐོན་པ་དང་༔ ཆོས་ཉིད་བར་དོ་འཆར་བའི་དཔེའོ༔ དེའི་དུས་སུ་བར་དོ་རང་ངོ་ཤེས་ནས་སྐད་ཅིག་ཉིད་ལ་གྲོལ་བ་ནི༔ མཐར་ཐུག་འབྲས་བུའི་སྒྲོན་མ་སྟེ༔ རྒྱས་པར་སྒྲོན་མ་དྲུག་གི་ངོ་སྤྲོད་དུ་ཤེས་པར་བྱའོ༔ གཉིས་པ་རྡོ་རྗེ་རྦ་རླབས་ངོ་སྤྲོད་ཀྱིས༔ འཆི་ཁའི་འོད་གསལ་སྒྲ་འོད་ངོ་སྤྲོད་བྱ༔ ཞེས་པ་ནི༔ མུན་ཁང་ནང་དུ་ཉི་ཟེར་མདུང་ཞུར་ཙམ་ཞིག་སྟོན་ལ༔ དེ་ཁ་བཅད་པའི་མུན་པའི་གསེབ་ཏུ་ཁྲོ་བོ་དང་གིང་ཕོ་མོ་མགོ་བརྙེན་དང་བཅས་པ་བཀོད་ལ༔ དེ་དག་གི་མདུན་དུ༔ སློབ་བུ་རླུང་སྲོག་རྩོལ་བུམ་པ་ཅན་བཟུང་དུ་བཅོལ་ལ༔ རྩེའུ་ཆུང་གཉིས་ཇེ་དྲག་ཇེ་དྲག་མནན་པས་སྣང་བ་རགས་པ་ཐིམ་པ་ནི༔ འཆི་ཁར་ཕྱི་དབུགས་ཆད་ཚེ་སྣང་བ་རགས་པ་ཐིམ་པ་ངོ་སྤྲད་དོ༔
དེ་ནས་རྟོག་པ་ཐམས་ཅད་འགགས་པ་ནི༔ ཕྲ་བ་ཐིམ་པ་ངོ་སྤྲད་དོ༔ དེ་ནས་ཅི་ཡང་མི་དྲན་པའི་རྟོག་པ་མེད་པར་ནམ་མཁའ་དྭངས་བའི་དཀྱིལ་ལྟ་བུ་ཞིག་འཆར་ཏེ༔ དེ་འཆི་བ་འོད་གསལ་ཆོས་སྐུ་ངོ་སྤྲོད་དོ༔ དེའི་རྗེས་སུ་རྨི་ལམ་ལྟ་བུའི་སྣང་བ་ཡད་ཡུད་བན་བུན་ཅིག་འཆར་ཏེ༔ དེ་ནི་བར་དོའི་སྣང་བ་ངོ་སྤྲོད་དོ༔ དེ་ཡང་རྟོགས་མེད་ཀྱི་ཤེས་པ་གསལ་ལ་སྟོང་པ་ཡེ་རེ་བ་དེ་འོད་གསལ་དུ་ངོ་སྤྲད་དོ༔ རྨི་ལམ་ལྟ་བུའི་ཤེས་པ་ཡད་ཡུད་དེ་བར་དོ་སྒྱུ་ལུས་སུ་ངོ་སྤྲད་དོ༔ དེ་ནས་གཉིད་སད་པ་ལྟར་བྱུང་དུས༔ ཉི་ཞུར་ཁ་ཕྱེས་ལ༔ མེ་ལོང་དང་ཤེལ་རྡོ་བསྒྲིལ༔ ཁྲོ་འགག་དང་༔ གིང་ཕོ་མོས་བསྡིག༔ རོལ་མོ་དང་ཧ་ཧ་ཧཱུྃ་ཕཊ་བཤུགས་སྒྲ་བསྒྲགས་པས་བར་དོའི་སྣང་བ་འཆར་ཏེ༔ བྲེད༔ སྔངས༔ སྐྲག༔ འདར༔ བྲོས༔ འཆའ༔ གབ་བྱེད་དུ་འོང་སྟེ༔ དེའི་དུས་སུ་སྒྲ་འོད་ཟེར་གསུམ་ཐམས་ཅད་རང་སྣང་དུ་ངོ་ཤེས་པར་གྱིས་ཤིག༔ སྒྲ་རང་སྒྲ༔ འོད་རང་འོད༔ རང་སྣང་ཆོས་ཉིད་དུ་ངོ་ཤེས་པར་གྱིས་ཤིག༔ ཅེས་ངོ་སྤྲོད་ནས༔ མེ་ལོང་ལ༔ འོད་འཆར༔ ཤེལ་རྡོ་ལ་འཇའ་དང་ཟེར་འཆར་བས༔ འོད་ལྔའི་ནང་ནས་ཟེར་ཕྲ་མོ་ཁྱུག་ཁྱུག་ཅིག་འདར་ཞིང་རྒྱུགས་ཏེ༔ འཽ༔ འདི་ནི་བར་དོ་ཡིད་ཀྱི་ལུས་ཞེས་བྱ་སྟེ༔ འོད་ལྔ་དང་ཟེར་མི་འདྲེས་པས༔ སྐྱ་ཡུད་ཡུད་པ་ཕ་ཀི༔ དོན་མེད་དུ་འདར༔ འབྲོས༔ གབ་བྱེད་ཅིང་གདའ་འོ༔ དེའི་རྗེས་སུ་འོད་གཉིས་རྒྱུགས་པ་འདི་ནི༔ ལྷན་ཅིག་སྐྱེས་པའི་ལྷ་དང་འདྲེ་གཉིས་ཡིན་ནོ༔ དེའི་གདོང་འདི་ན༔ འཇའ་ཚོན་སྣ་ལྔའི་མདངས་གཡོ་ཞིང་འགུལ་བ་འདི་ནི༔ ཡི་དམ་ཞི་ཁྲོ་རིགས་ལྔས་བར་དོ་ན་བསུ་བ་ལ་འོང་བ་ཡིན་ནོ༔ དེ་ཡང་འཇའ་ཁ་དོག་ལྔ་དང་ལྡན་པ་འདི་ནི༔ ཡེ་ཤེས་ལྔའི་འོད་ལམ་ཡིན་ཏེ༔ དེ་ཡང་ངོ་ཤེས་ན་སྐུ་ལྔ་དང་ཡེ་ཤེས་ལྔ་ཡིན་ནོ༔ མ་ཤེས་ན་དུག་ལྔ་དང་ཕུང་པོ་ལྔ་ཡིན་ནོ༔
ཞེས་ལྔ་ཚན་ལྔའི་ངོ་སྤྲོད་གུད་དུ་བཀོལ་བ་རྒྱས་པར་བཤད་དེ༔ བར་དོའི་སྨོན་ལམ་བཏབ་ལ༔ འཽ་ད་བླ་མའི་གདམས་ངག་གིས་ངོ་སྤྲོད་ཅིང་༔ སྨོན་ལམ་རྣམ་པར་དག་པ་བཏབ་པས༔ བར་དོའི་རྣམ་ཤེས་ཡེ་ཤེས་ལྔའི་འོད་ལམ་དང་དབྱེར་མེད་དུ་ཐིམ་ནས་མཚང་རྒྱ་ནས་སོང་ངོ་༔ ཞེས་ངོ་སྤྲོད་རྒྱས་བསྡུས་སྐབས་དང་སྦྱར་ཏེ་བསྟན་ནོ༔ གསུམ་པ་སྤྲིན་མེད་ནམ་མཁའི་ངོ་སྤྲོད་ཀྱིས༔ བར་དོ་དང་པོའི་འོད་གསལ་ངོ་སྤྲོད་བྱ༔ ཞེས་པ་ནི༔ ནམ་མཁའ་སྤྲིན་མེད་དངས་བའི་དུས་སུ༔ སློབ་བུ་ཐམས་ཅད་ཉི་མ་ལ་རྒྱབ་གཏད་ནས༔ གྲལ་ལ་བསྒྲིགས་ཏེ༔ ཆོས་སྐུའི་འདུག་སྟངས་སེང་གེ་ཁྱི་ཚུག་མོ་བྱས་ལ༔ ལྟ་སྟངས་སྟེང་གི་ནམ་མཁའ་དངས་པའི་དཀྱིལ་དུ༔ གྱེན་ལ་ཧྲིག་གེ་བལྟ་སྟེ༔ སེམས་ཀྱིས་ཅི་ཡང་མི་བསྒོམས་པར༔ ཡེངས་མེད་དུ་ཧྲིག་གེ༔ ས་ལེ༔ སྟོང་ལྷང་ངེར་བཞག་པས༔ གསལ་རིག་སྟོང་གསུམ་དབྱེར་མེད་པའི་ཉམས་ཡུད་ཙམ་པ་ཞིག་འཆར་རོ༔ དེ་ལ་བླ་མས༔ འཽ༔ རིགས་ཀྱི་བུ་རྣམས༔ རང་འཆི་བའི་དུས་སུ༔ ས་ཆུ་ལ་ཐིམ༔ ཆུ་མེ་ལ་ཐིམ༔ མེ་རླུང་ལ་ཐིམ༔ རླུང་རྣམ་པར་ཤེས་པ་ལ་ཐིམ༔ རྣམ་པར་ཤེས་པ་འོད་གསལ་ལ་ཐིམ་པའི་དུས་སུ༔ དཀར་ལམ༔ དམར་ལམ༔ ནག་ལམ་གྱི་སྣང་བ་ཤར་བའི་མཐར༔ གཞིའི་འོད་གསལ་གདོད་མའི་སངས་རྒྱས༔ ཀ་དག་ཆེན་པོ༔ དོན་གྱི་ཀུན་ཏུ་བཟང་པོ་དང་ཞལ་མཇལ་ཏེ༔
དེའི་དུས་སུ་ངོ་ཤེས་པར་གྱིས་ཤིག༔ སྐད་ཅིག་མ་ལ་ཡར་གྱི་ཟང་ཐལ་ལ་འཚང་རྒྱ་བར་འགྱུར་རོ༔ མ་ཡེངས་ཤིག༔ ཅེས་ངོ་སྤྲོད་དོ༔ ༔བཞི་པ་མུན་ཁང་ཤེལ་ཟེར་ངོ་སྤྲོད་ཀྱིས༔ ཆོས་ཉིད་དག་པའི་སྣང་བ་ངོས་བཟུང་བྱ༔ ཞེས་པ་ནི༔ གོང་ལྟར་མུན་ཁང་གི་ཉི་ཞུར་ལ་ཤེལ་རྡོ་བསྟན་ཏེ་འདི་སྐད་དོ༔ རིགས་ཀྱི་བུ་རྣམས་རྡོ་རྗེ་སེམས་དཔའི་ཐུགས་ཀྱི་མེ་ལོང་འདི༔ ཆོས་སྐུ་དངོས་ནི་མ་ཡིན་ཏེ༔ དཔེ་འདི་ཅི་འདྲ་བར་ཤེས་པར་བྱའོ༔ དཔེ་འདི་ལ་ཕྱི་ནང་མེད་པ་ལྟར༔ རིག་པ་ཆོས་ཀྱི་སྐུ་ལ་ཕྱི་ནང་མེད་པར་ཤེས་པར་གྱིས་ཤིག༔ དཔེ་འདི་ལ་མདུན་རྒྱབ་མེད་པ་ལྟར༔ རིག་པ་ཆོས་ཀྱི་སྐུ་ལ་མདུན་རྒྱབ་མེད་པར་ཤེས་པར་གྱིས་ཤིག༔ དཔེ་འདི་དག་ལ་ཟང་ཐལ་བ་བཞིན་དུ༔ རིག་པ་ཆོས་ཀྱི་སྐུ་ལ༔ དྲི་མ་མེད་པར་ཟང་ཐལ་བར་ཤེས་པར་གྱིས་ཤིག༔ དཔེ་འདི་ལ་ཕྱི་ནང་མེད་པའི་ངང་ནས༔ རྐྱེན་མེད་པའི་འོད་ལྔ་གསལ་བ་ལྟར༔ རིག་པ་ཆོས་ཀྱི་སྐུ་ཟང་ཐལ་གྱི་ནང་ན་གཟུགས་སྐུ་ནང་གསལ་དུ་གྲུབ་སྟེ༔ རིག་པ་སྟོང་པ་ཡེ་ཤེས་ཀྱི་སྙིང་པོ་ཅན་དུ་ཤེས་པར་གྱིས་ཤིག༔ འདིའི་ནང་ནས་འོད་ལྔ་ཕྱིར་འཆར་ནུས་པ་ལྟར༔ ཆོས་སྐུ་ལས་གཟུགས་སྐུ་རྣམ་གཉིས་གདུལ་བྱ་ལ་འཆར་ནུས་པར་གྱིས་ཤིག༔ ཅེས་ངོ་སྤྲད་དོ༔ ༔ལྔ་པ་ཉི་མའི་དཀྱིལ་འཁོར་ངོ་སྤྲོད་ཀྱིས༔ སྐུ་གསུམ་དག་པའི་ཞིང་ཁམས་ངོ་སྤྲོད་བྱ༔ ཞེས་པ་ནི༔ སྔ་དྲོ་འམ༔ དགོང་མོ༔ ནམ་མཁའ་དྭངས་ཤིང་ཉི་ཟེར་གསལ་བའི་དུས་སུ༔ སློབ་བུ་ཐམས་ཅད་ཕྱེད་སྙེས་སུ༔ ཉི་མ་ལ་མིག་གིས་ཟིམ་བུས་བལྟས་ལ༔ ༔རིགས་ཀྱི་བུ་རྣམས༔ དཔེ་ཉི་མའི་སྙིང་པོ་འདི་དག་ཅིང་དྲི་མ་མེད་པར་གསལ་བ་བཞིན༔ ཆོས་སྐུ་དག་པ་གཉིས་ལྡན༔ ཀ་ནས་དག་ཅིང་དྲི་མ་མེད་པར་ཤེས་པར་གྱིས་ཤིག༔ ཉི་མའི་མདངས་ལ་འཇའ་འོད་ཁ་དོག་ལྔ་དང་ལྡན་པ༔ སུས་ཀྱང་མ་བྱས་པར་རང་གསལ་བ་བཞིན་དུ༔ ཆོས་སྐུ་ཀ་དག་གི་མདངས་ལ་ལོངས་སྐུ་ལྷུན་གྲུབ་ངེས་པ་ལྔ་ལྡན༔ འཇའ་འོད་ཐིག་ལེ་ལྔ་ལྡན་གྱི་སྐུ༔ མ་བྲིས་པའི་དཀྱིལ་འཁོར་རང་བཞིན་གྱིས་འོད་གསལ་བར་ཤེས་པར་གྱིས་ཤིག༔ དེ་ཡང་འཇའ་འོད་ཁ་དོག་ལྔ་དང་ལྡན་པ་འདི་ནི༔ སངས་རྒྱས་ཐམས་ཅད་རིགས་ལྔའི་རང་བཞིན་དུ་ཤེས་པར་གྱིས་ཤིག༔
དེ་ཡང་གཅིག་གིས་གཅིག་མ་བསྒྲིབས་པར་འགགས་མེད་ཟང་ཐལ་དུ་ནམ་མཁར་གནས་པ་འདི་ནི༔ སངས་རྒྱས་ཡེ་ཤེས་ལུས་ཅན་གྱི་སྐུ་སྣང་ལ་རང་བཞིན་མེད་པ༔ སྐུ་ལ་མདུན་རྒྱབ་མེད་པ༔ དབྱིངས་དང་ཡེ་ཤེས་དབྱེར་མེད་ཀྱི་སྐུར་ཤེས་པར་གྱིས་ཤིག༔ དེ་དག་ཀྱང་རྨ་བྱའི་མདོངས་ལྟ་བུ་འམ༔ ཕུབ་ཀྱི་སྦ་སྐོར་བ་ལྟ་བུ་འམ༔ འཇའ་འོད་མུ་ཁྱུད་ལྔ་ལྡན་གྱི་ནང་ན་བཞུགས་པ་ནི༔ རྣམ་དག་དབྱིངས་ཀྱི་སྒྲོན་མ༔ དག་པ་ཡེ་ཤེས་རང་གསལ་གྱི་ཞིང་ཁམས་སུ་བཞུགས་པ་ཤེས་པར་གྱིས་ཤིག༔ དེ་དག་གི་ཟེར་དང་མདངས་འོད་ཕྱོགས་ཐམས་ཅད་དུ་འཕྲོ་ཞིང་གསལ་བ་འདི་ནི༔ ལོངས་སྐུ་ངེས་པ་ལྔ་ལྡན་གྱི་རྩལ་ལས༔ སྤྲུལ་སྐུ་མ་ངེས་ལྔ་ལྡན་གང་ལ་གང་འདུལ་དུ་རྒྱུན་མ་ཆད་པར་ཤེས་པར་གྱིས་ཤིག༔ ཟེར་དེ་དག་གི་ནང་ནས་ཐིག་ཕྲན་བསམ་གྱིས་མི་ཁྱབ་པ༔ ཉ་མིག་ལྟ་བུ་དང་༔ མུ་ཏིག་གི་དྲྭ་བ་ལྟ་བུའི་བར་དུ༔ དྲྭ་བ་དང་༔ དྲྭ་ཕྱེད་དང་༔ ལུ་གུ་རྒྱུད་དུ་འབྲེལ་ཞིང་༔ འགུལ་བ་དང་༔ ༔འཕྲིགས་པར་སྣང་བ་ནི༔ ཐུགས་རྗེ་སྤྲུལ་པའི་སྐུ་བྱེ་བ་ཕྲག་བརྒྱ་བསམ་གྱིས་མི་ཁྱབ་པས་འགྲོ་བའི་དོན་རྒྱུན་མི་ཆད་པར་ཤེས་པར་གྱིས་ཤིག༔ དེ་དག་ཀྱང་སྣང་ཚུལ་ཐ་དད་ཀྱང་༔ ཉི་མ་དང་འཇའ་འོད་དང་ཐིག་ལེ་སྟོང་ཉིད་རང་གསལ་གྱི་རང་ལ་དབྱེར་མེད་པ་ལྟར༔ དོན་ལ་སྐུ་གསུམ་སྣང་ཚུལ་ཐ་དད་ཀྱང་༔ ངོ་བོ་ཆོས་ཉིད་ཀྱི་ངང་ལ་དབྱེར་མེད་པར་ཤེས་པར་གྱིས་ཤིག༔ ཅེས་ངོ་སྤྲད་དེ༔ སྐབས་འདིར་ཡེ་ཤེས་འོད་ལམ་གྱི་སྨོན་ལམ་བཏབ་པར་བྱའོ༔ ༔དྲུག་པ་མེ་ལོང་ཁ་སྦྱོར་ངོ་སྤྲོད་ཀྱིས༔ རང་སྣང་ཡེ་ཤེས་བཞི་སྦྱོར་ངོ་སྤྲོད་བྱ༔ ཞེས་པ་ནི༔ མེ་ལོང་ཤིན་ཏུ་གསལ་བ་བཞི་ཁ་སྤྲད་ལ༔ དཀྱིལ་དུ་རིགས་ལྔའི་སྐུ ་བཞག་ལ་བལྟས་པས༔ ཕྱོགས་བཞི་ཁར་རིགས་ལྔའི་སྐུ་སྣང་སྟོང་དུ་འཆར་བ་ལ་ངོ་སྤྲོད་དེ༔ རིགས་ཀྱི་བུ༔ མེ་ལོང་འདི་ནི་དག་ཅིང་གསལ་བ་ལྟར༔ ཆོས་ཉིད་གྱི་རིག་པ་དག་དང་ཅིང་གསལ་བའོ༔ མེ་ལོང་གི་ནང་ན་སངས་རྒྱས་ཀྱི་སྐུའི༔ གཟུགས་བརྙན་སྣང་ལ་རང་བཞིན་མེད་པར་གནས་པ་བཞིན་དུ༔ ཆོས་ཉིད་ཀློང་ནས་སྐུ་ལྔ་སྣང་ལ་རང་བཞིན་མེད་པར་གནས་པ་ཡིན་ནོ༔ ཕྱོགས་གང་དུ་བལྟས་ཀྱང་སྐུ་ལྔའི་རང་གཟུགས་གསལ་བ་ནི༔ སྣང་སྲིད་རྣམ་དག་ལྷ་དང་ལྷ་མོའི་རང་བཞིན་ཡིན་པར་ཤེས་པར་གྱིས་ཤིག༔ ད་ལྟ་བསྒོམ་ཡང་མི་གསལ་ཏེ༔ རང་འཆི་བའི་དུས་སུ་ཆོས་ཉིད་ཀྱི་བར་དོར་མ་བསྒོམ་ཡང་འཆར་བས༔ ངོ་ཤེས་པར་གྱིས་ཤིག༔ ས་རྡོ་རི་བྲག་གི་སྣང་བ་མེད་པར་ཕྱོགས་གང་དུ་ཕྱིན་ཀྱང་༔ སངས་རྒྱས་ཀྱི་སྐུའི་ཚད་གབ་བྱེད་དུ་འོང་ངོ་༔ ངོས་ཟིན་པར་གྱིས་ཤིག༔ ཅེས་ངོ་སྤྲོད་དོ༔ ༔བདུན་པ་མེ་ལོང་དཀྱིལ་འཁོར་ངོ་སྤྲད་ཀྱིས༔ གཟུགས་སྐུའི་ཞིང་ཁམས་རྣམ་གཉིས་ངོ་སྤྲོད་བྱ༔ ཞེས་པ་ནི༔ མེ་ལོང་གཉིས་ཕན་ཚུན་ཁ་སྤྲད་དུ་བཞག་པའི་བར་དུ༔ རྡུལ་ཚོན་གྱི་དཀྱིལ་འཁོར་རམ༔ ཐང་སྐུའི་གཟུགས་མེ་ལོང་ལ་འཆར་དུ་བཅུག༔ མེ་ལོང་དེའི་གཟུགས་བརྙན་དེ༔ མེ་ལོང་ཕ་རོལ་དེ་ལ་འཆར་དུ་བཅུག་ལ༔ རིགས་ཀྱི་བུ༔ མེ་ལོང་འདི་དག་ཅིང་གསལ་བ་ལྟར༔ ཆོས་སྐུ་ཀ་དག་ཡེ་ནས་རྣམ་པར་དག་པའོ༔ མེ་ལོང་གི་ནང་ན་དཀྱིལ་འཁོར་གྱི་ཕྱག་རྒྱ་མ་བསྐྱེད་པར་སྣང་བ་བཞིན་དུ༔ ཆོས་སྐུའི་གདངས་ལ་ལོངས་སྐུའི་ཕྱག་རྒྱའི་དཀྱིལ་འཁོར་མ་བསྐྱེད་པར་རང་བཞིན་གྱིས་གསལ་བ་ཡིན་ནོ༔ མེ་ལོང་འདིའི་གཟུགས་བརྙན་མེ་ལོང་ཕ་ཀི་ལ་གསལ་བ་བཞིན་དུ༔ ལོངས་སྐུ་མ་འགགས་པའི་གདངས་ལས༔ གཞན་དོན་སྤྲུལ་པའི་སྐུ་གཟུགས་བརྙན་ལྟ་བུར་འཆར་བ་ཡིན་ནོ༔ ངོ་ཤེས་པར་གྱིས་ཤིག༔ ཅེས་ངོ་སྤྲད་དོ༔ ༔བརྒྱད་པ་ཉི་ཟེར་ཤེལ་ཟེར་ངོ་སྤྲད་ཀྱིས༔ ཐིག་ལེ་ཡེ་ཤེས་ཟེར་གྱི་ངོ་སྤྲད་བྱ༔ ཞེས་པས༔ མཐོང་ཁུང་གི་ཉི་ཟེར་ལ་ཤེལ་རྡོ་བསྒྲིལ་ལ༔ ཉི་མའི་སྙིང་པོ་ལ་ཟེར་མ་འགགས་པ་བཞིན་དུ༔ ཆོས་སྐུ་ལ་གཟུགས་སྐུ་གཉིས་ཀྱིས་བརྒྱན་ཏེ༔ སྐུ་གསུམ་ལྷུན་གྲུབ་དབྱེར་མེད་པས་འགྲོ་བའི་དོན་བྱེད་པ་ཡིན་ནོ༔ ཉི་ཟེར་ཤེལ་ལ་ཕོག་པས་འཇའ་དང་ཟེར་རང་བཞིན་དུ་འབྱུང་བ་ལྟར༔ ཆོས་སྐུའི་དགོངས་པའི་བྱིན་རླབས་ལོངས་སྐུ་ལ་ཕོག༔ ལོངས་སྐུའི་མཚན་དཔེ་བརྡ་མཚོན་སྤྲུལ་སྐུ་ལ་ཕོག་པས༔ སྤྲུལ་སྐུ་གང་ཟག་སྙན་ཁུང་བརྒྱུད་པས་སེམས་ཅན་གྱི་དོན་དངོས་སུ་བྱེད་པའོ༔ ཞེས་ངོ་སྤྲད་དོ༔ ༔དགུ་པ་གཞལ་ཡས་ཁང་གི་ངོ་སྤྲོད་ཀྱིས༔ དག་པ་ལྷ་ཡི་ཞིང་ཁམས་ངོ་སྤྲོད་བྱ༔ ཞེས་པས༔ དཀྱིལ་འཁོར་བློས་བསླང་ངམ༔ གཙུག་ལག་ཁང་གི་སྒོ་གདོང་ན༔ རྡོ་རྗེ་སེམས་དཔའི་མེ་ལོང་མིག་ལ་བཙུགས་ནས་བལྟས་པས་འཇའ་འོད་ལས་གྲུབ་པའི་གཞལ་ཡས་ཁང་བརྩེགས་མར་འཆར་རོ༔
འོ༔ སངས་རྒྱས་ཀྱི་ཞིང་ཁམས་འདི་ལྟ་བུ༔ སྣང་ལ་རང་བཞིན་མེད་པ་འཇའ་འོད་ལས་གྲུབ་པ་བརྩེགས་མར་འཆར་བ་ཡིན་ནོ༔ ངོ་ཤེས་པར་གྱིས་ཤིག༔ ཅེས་ངོ་སྤྲོད་དོ༔ ༔བཅུ་པ་ཆུ་ཟླ་དངས་བའི་ངོ་སྤྲོད་ཀྱི༔ སྣང་སྟོང་རང་བཞིན་མེད་པའི་ངོ་སྤྲོད་བྱ༔ ཞེས་པས༔ མཚོ་འམ༔ ཆུ་དངས་ཤིང་འཁྱིལ་བའམ༔ ཟངས་ལ་སོགས་པའི་སྣོད་ཆུས་བཀང་ལ༔ ཚེས་བཅུ་བཞི་འམ༔ བཅོ་ལྔའི་ཟླ་བ་ཤར་བ་དང་སློབ་བུ་རྣམས་ལ་ཆུ་ཟླ་བསྟན་ཏེ༔ འོ༔ འཁོར་འདས་ཀྱི་གཟུགས་བརྙན་ཐམས་ཅད་ཆུ་ཟླ་འདི་དང་མཚུངས་ཏེ༔ དག་པ་སངས་རྒྱས་ཀྱི་སྐུ་གཟུགས་དང་མ་དག་འཁོར་བའི་སྣོད་བཅུད་ཐམས་ཅད༔ སྣང་སྟོང་དབྱེར་མེད་པའི་གཟུགས་བརྙན་ཙམ་སྟེ༔ ཆུའི་ནང་ན་ཟླ་བ་ཡོད་མ་མྱོང་བ་ལྟར༔ སྣོད་བཅུད་འཁོར་འདས་ཀྱི་གཟུགས་བརྙན་ཐམས་ཅད་ཡོད་མ་མྱོང་བ་ངོ་ཤེས་པར་གྱིས་ཤིག༔ ཆུ་ནང་ན་ཟླ་བ་མེད་བཞིན་དུ་སྣང་ཙམ་མི་འགགས་པ་ལྟར༔ འཁོར་འདས་ཀྱི་གཟུགས་བརྙན་ཐམས་ཅད་མེད་བཞིན་དུ་སྣང་ལ་མ་འགགས་པ་ཙམ་དུ་ཤེས་པར་གྱིས་ཤིག༔ ཆུ་དང་ཟླ་བ་དབྱེར་མེད་པ་ལྟར༔ ཐམས་ཅད་སྣང་སྟོང་དབྱེར་མེད་དུ་ཤེས་པར་གྱིས་ཤིག༔ ཆུ་ཟླ་རང་བཞིན་མེད་པར་ཤེས་པས་བདེན་འཛིན་རང་སར་གྲོལ་བ་ལྟར༔ འཁོར་འདས་ཐམས་ཅད་ཀྱང་བདེན་འཛིན་དབྱེར་མེད་རང་གྲོལ་དུ་ཤེས་པར་གྱིས་ཤིག༔ དེས་མཚོན་ནས༔ སྒྱུ་མའི་དཔེ་བཅུ་ཀུན་ལ་ངོ་སྤྲད་དོ༔ བཅུ་གཅིག་མར་མེ་གསལ་བའི་ངོ་སྤྲོད་ཀྱིས༔ བར་དོའི་རྟོག་མེད་གསལ་བའི་ངོ་སྤྲོད་བྱ༔ ཞེས་པས༔ དཀྱིལ་འཁོར་གྱི་མཐའ་ལ༔ མར་མེ་བརྒྱ་འམ་བཞི་བཅུ་རྩ་གཉིས་སམ༔ ཉེར་གཅིག་གམ༔ ལྔ་ལ་སོགས་ལྷ་གྲངས་དང་མཉམ་པར་བཀོད་ལ༔ ཤེལ་མིག་ལ་སྦྱར་ཏེ་བལྟས་པས་གསུམ་ཐོག་བཞི་ཐོག་ཙམ་དུ་འཆར་རོ༔ རིགས་ཀྱི་བུ་རྣམས༔ ལུས་སེམས་བྲལ་བའི་དུས་སུ༔ ཆོས་ཉིད་ཀྱི་བར་དོར༔ ཞི་ཁྲོ་འཇའ་འོད་ཀྱི་རང་བཞིན༔ ནམ་མཁའ་ཁྱབ་པར་འཆར་རོ༔ མར་མེ་འདི་དག་སྣང་ལ་རང་བཞིན་མེད་པར་བཞིན་དུ༔ ཞི་ཁྲོའི་སྐུ་དེ་དག་ཀྱང་སྣང་ལ་རང་བཞིན་མེད་པར་གྱིས་ཤིག༔ མར་མེ་འདི་དག་འགུལ་ཞིང་འཕྲིགས་པ་བཞིན་དུ༔ སྐུ་དེ་དག་ནམ་མཁའི་དབྱིངས་སུ་འགུལ་བ༔ འཕྲིགས་པ༔ ཡོམ་ཡོམ་པ་འཆར་བས༔ ཡི་དམ་གྱི་ལྷ་ཡིན་པར་ངོ་ཤེས་པར་གྱིས་ཤིག༔ ཡང་མེ་ལོང་མཐོ་སྐོར་མ་སྟེང་ནས་མར་ཁ་སྦུབས་ནས་བལྟས་པས་འོད་ཀྱི་དཀྱིལ་འཁོར་ནམ་མཁའ་ལ་འཆར་རོ༔ ཡང་ལྷའི་བུའི་ཕྱག་སོར་ལ་ངོ་སྤྲད་པ་ཞེས་བྱ་བ༔ ཕུག་རོན་གྱི་དོང་དུ་མར་མེ་ལ་གཏད་ནས་བལྟས་པས་འཇའ་འོད་སྣ་ལྔ་འགུལ་འཕྲིགས་སུ་འཆར་རོ༔ དེ་དག་ཀྱང་བར་དོ་ཡེ་ཤེས་ཀྱི་སྣང་བ་ངོ་ཤེས་པར་གྱིས་ཤིག༔ བཅུ་གཉིས་པ་མཐོངས་ཁུང་ཉི་ཟེར་ངོ་སྤྲོད་ཀྱིས༔ ཐུགས་ཀའི་ཡེ་ཤེས་ཟེར་ཐག་ངོ་སྤྲོད་བྱ༔ ཞེས་སྔ་དྲོ་འམ༔ ཕྱི་དྲོའི་དུས་སུ་ཁྱིམ་གྱི་མཐོངས་ཁུང་ཉི་ཞུར་རང་གི་སྙིང་གར་གཏད་ལ༔ སྙིང་གར་མེ་ལོང་གསལ་བ་གཅིག་བཞག་ལ༔ དེ་ལ་ཉི་ཟེར་ཕོག་པའི་འོད་ལ་བལྟ་སྟེ༔ རིགས་ཀྱི་བུ༔ ཆོས་ཉིད་བར་དོར༔ རྡོ་རྗེ་སེམས་དཔའ་ཁོང་སེང་གི་ལམ་ཞེས་བྱ་བ༔ ཡེ་ཤེས་ལྷའི་ཐུགས་ཀ་ནས་འོད་ཟེར་གྱི་སྣམ་བུ་ཁྱེད་རང་གི་སྙིང་གར་ཟུག་ནས་འོང་སྟེ༔ དེ་ཡང་ཉི་མ་ནི༔ ཡེ་ཤེས་ཀྱི་ལྷ་ཡི་བརྡའོ༔ ཉི་ཞུར་གྱི་ཟེར་འདི་ནི༔ ཡེ་ཤེས་ཀྱི་འོད་ལམ་རྡོ་རྗེ་སེམས་དཔའ་ཁོང་སེང་གི་ལམ་གྱི་བརྡའོ༔ འདིའི་དུས་སུ་འབྱུང་འཇུག་རྣམ་པ་གཉིས་ཏེ༔ སྐལ་ལྡན་རབ་ཀྱིས་གང་ཤར་རང་སྣང་རིག་པར་ངོ་ཤེས་ཏེ༔ ལྷ་ཕྱི་ན་མེད་དེ༔ རང་གི་རིག་པའི་རྩལ་དུ་ཤེས་ནས༔ འོད་རིག་པ་ལ་ཚུར་འཇུག་སྟེ༔ རང་དཀྱིལ་འཁོར་གྱི་གཙོ་བོར་འཚང་རྒྱ་བར་འགྱུར་རོ༔ བློ་དམན་པས་རང་རྩལ་དུ་མ་ཤེས་པས༔ ལྷ་ཕྱི་ན་ཡོད་པར་ཤེས་ནས་མོས་གུས་དང་གསོལ་བ་བཏབ་པས༔ རིག་པ་འོད་ལ་ཕར་འཇུག་སྟེ༔ འཁོར་དུ་སྐྱེ་བར་འགྱུར་རོ༔ འོད་ལ་སྔངས་སྐྲག་འཇིགས་སྣང་སྐྱེས་ན་རང་སྣང་བདུད་དུ་སོང་ནས་འཁོར་བར་འཁྱམས་སོ༔ དེའི་ཕྱིར་ན་ངོ་སྤྲད་འདི་རྣམས་ལ་འདྲིས་ཤིང་དྲན་པར་གྱིས་ཤིག༔ ཅེས་ངོ་སྤྲད་དོ༔ ༔བཅུ་གསུམ་མེན་ཤེལ་བུམ་ནང་མར་མེ་ཡིས༔ རིག་པ་གཞོན་ནུ་བུམ་སྐུར་ངོ་སྤྲད་བྱ༔ ཞེས་པས༔ བུམ་སྐུ་འམ༔ བུམ་པའི་ནང་དུ་མར་མེ་བཅུག་ལ༔ བུམ་པའི་སྟེང་དུ་རྡོ་རྗེ་སེམས་དཔའི་མེ་ལོང་བཞག་སྟེ༔ རིགས་ཀྱི་བུ༔ ད་ལྟ་སྐྱེ་གནས་བར་དོའི་དུས་འདིར་སྙིང་ག་ཆོས་ཀྱི་ཕོ་བྲང་ན་ཞི་བའི་ལྷ་ཐམས་ཅད༔ བུམ་པའི་སྐུ་ལྟ་བུ་འམ༔ བུམ་པའི་ནང་དུ་མར་མེ་བཅུག་པ་ལྟར་ཕྱི་ན་མེད་དེ༔ རིག་པ་ནང་གསལ་གྱི་སྐུ་རུ་བཞུགས་ནས་ཡོད་དོ༔ དེའི་རྩལ་ཀླད་པ་དུང་ཁང་གི་གཞལ་ཡས་ན༔ ཁྲག་འཐུང་གི་ལྷ་ཐམས་ཅད་སྐུ་ཉུངས་འབྲུ་ཙམ་ལས༔ སྤྱན་ཕུལ་ཐག་ཙམ་དུ༔ ཡེ་ཤེས་ཀྱི་སྐུ་ནང་གསལ་དུ་བཞུགས་པས༔ ཤེས་པར་གྱིས་ཤིག༔ ཅེས་ངོ་སྤྲད་དོ༔ བཅུ་བཞི༔ བཅོ་ལྔ༔ བཅུ་དྲུག༔ བཅུ་བདུན༔ བཅོ་བརྒྱད༔ བཅུ་དགུ༔ ཉི་ཤུ༔ ཉེར་གཅིག་རྣམས༔ ཆོས་ཉིད་བར་དོའི་ངོ་སྤྲོད་སྐབས་སུ༔ ལོག་ནས་ཡོད་པར་ཤེས་པར་བྱའོ༔ ཉེར་གཉིས་དར་ཡུག་མཁར་ཕོར་ངོ་སྤྲོད་ཀྱིས༔ ཡེ་ཤེས་ཐིག་ལེ་དགུ་བརྩེགས་ངོ་སྤྲོད་བྱ༔ ཞེས་པས༔ ཤང་རིང་པོ་གཅིག་ལ་དར་ཡུག་ལྔ་ལྡན་བརྐྱངས་ལ༔ མཁར་ཕོར་རམ༔ མེ་ལོང་དགུ་བརྩེགས་སྦྱར་ལ༔ ཡེ་ཤེས་ཀྱི་འོད་ལམ་ལ༔ དག་པའི་ཡེ་ཤེས་ཐིག་ལེ་དགུ་བརྩེགས་འཆར་བ་ཤེས་པར་གྱིས་ཤིག༔ ཉེར་གསུམ་དར་ཡུག་ལྔ་ལྡན་ངོ་སྤྲོད་ཀྱིས༔ དག་པ་ཡེ་ཤེས་རླུང་ལྔའི་ངོ་སྤྲོད་ནི༔ ཤང་རིང་འཕྲེད་ལ་བརྐྱངས་པ་ལ་དར་ཡུག་ཁ་དོག་ལྔ་དཔྱངས་ལ་བསྒུལ་ཞིང་བསྐྱོད་དེ༔ ཤེལ་མིག་ལ་སྦྱར་ཏེ་བསྟན་ཅིང་༔ ཡེ་ཤེས་ཀྱི་རླུང་ཁ་དོག་ལྔ་ལྡན་འཆར་བ་ངོ་ཤེས་པར་གྱིས་ཤིག༔ ཉེར་བཞི་མུ་ཁྱུད་ར་བའི་ངོ་སྤྲོད་ནི༔ ཉི་མ་ཟླ་བ་འཇའ་ཁྱིམ་གྱིས་བསྐོར་བ་ལ་བལྟས་ཏེ༔ ཞི་བའི་སྐུ༔ ཉི་མ་ཟླ་བ་ལྟ་བུ་ལ༔ མུ་ཁྱུད་འཇའ་ཚོན་སྣ་ལྔའི་ར་བས་བསྐོར་བ་འཆར་རོ༔ ངོ་ཤེས་པར་གྱིས་ཤིག༔ ཉེར་ལྔ་རྒྱ་མཚོ་ཨར་གཏད་ངོ་སྤྲོད་ནི༔ མིག་གཉིས་མཛུབ་མོས་མནན་པས་འོད་ཀོར་འོང་སྟེ༔ ད་ལྟ་སྙིང་གི་དཀྱིལ་ན་ཞི་བའི་སྐུ་འཇའ་དང་འོད་ཀྱི་ར་བར་བཞུགས་ནས་ཡོད་པའི་རྟགས་ཡིན་པས༔ ངོ་ཤེས་པར་གྱིས་ཤིག༔ ཉེར་དྲུག་རྒྱ་མཚོ་རྦ་རླབས་ངོ་སྤྲོད་ནི༔ རྣ་བ་གཉིས་མཛུབ་མོས་མནན་པས་གཏིང་ནས་འུར་ཏིང་གི་སྒྲ་འོང་སྟེ༔ ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ཙམ་འོང་བའི་རྟགས་ཡིན་ནོ༔ གཞན་ན་མེད་དེ་རང་སྣང་ཡིན་པས་ངོ་ཤེས་པར་གྱིས་ཤིག༔
ཉེར་བདུན་ཆོས་ཉིད་ཟེར་གྱི་ངོ་སྤྲོད་ནི༔ མིག་གཉིས་ཀ་མཛུབ་མོས་ཡུན་རིང་དུ་བཙིར་བས་ཟེར་དང་ཐིག་ལེ་ལུ་གུ་རྒྱུད་རྒྱ་ཆེ་བ་འགུལ་འཕྲིགས་འོང་ཞིང་འཕྲོ་སྟེ༔ ཆོས་ཉིད་ཀྱི་བར་དོར་ཟེར་གྱི་སྣང་བ་འཆར་བའི་རྟགས་ཡིན་པས་ངོ་ཤེས་པར་གྱིས་ཤིག༔ ཉེར་བརྒྱད་ཉི་ཟེར་བརྩིབས་ཤར་ངོ་སྤྲོད་ནི༔ ནམ་མཁའ་དྭངས་ཤིང་ཉི་ཟེར་གསལ་བའི་དུས་སུ༔ སློབ་མ་རྣམས་ཀྱིས་ཉི་ཟེར་ལ་མིག་གིས་ཟིམ་བུས་བལྟས་པས་ཉི་མའི་ཟེར་མཚོན་ཆ་གཤིབས་པ་འདྲ་བ་དང་༔ མདུང་རྩེ་གཤིབས་པ་འདྲ་བ་དང་༔ བ་དག་གཟེངས་པ་འདྲ་བ་འོང་སྟེ༔ དེ་ནི་ཆོས་ཉིད་བར་དོར་འོད་ཟེར་མཚོན་ཆར་བབས་པ་འདྲ་བ༔ རང་གི་མགོ་ལ་ཟུགས་པའི་སྣང་བ་འོང་སྟེ༔ དེ་ནི་མཚོན་ཆ་མ་ཡིན་ཏེ༔ ཡེ་ཤེས་གསལ་བའི་ཟེར་ཡིན་ནོ༔ དེ་ལ་མ་སྐྲགས་པར་རང་སྣང་དུ་ངོ་ཤེས་པར་གྱིས་ཤིག༔
ཉེར་དགུ་རྒྱ་མ་སེང་རས་ངོ་སྤྲོད་ནི༔ མིག་ལ་ཐེར་མ་འམ༔ སེང་རས་ཀྱི་བཀབ་ལ་ཉི་མ་ལ་བལྟས་པས་འཇའ་འོད་ཀྱི་ཐིག་ལེ་ཐིག་ཕྲན་ནམ་མཁའ་ཁྱབ་པར་འཆར་རོ༔ དེ་ནི་དག་པ་ཡེ་ཤེས་གྱི་སྣང་བ་ལས་གྲུབ་པའི་ཚོམ་བུའི་བརྡ་ཡིན་ཏེ༔ རང་སྣང་དག་པ་ལྷའི་ཚོམ་བུར་ངོ་ཤེས་པར་གྱིས་ཤིག༔ ༔སུམ་ཅུ་དག་པའི་ཆོས་སྐུ་ངོ་སྤྲོད་ནི༔ བྱང་ཕྱོགས་ཀྱི་ཁྲི་སྟེང་དུ་རྡོ་རྗེ་སེམས་དཔའི་ལྷའི་སྐུ་འདྲ་འབག་གཅིག་བཞུགས༔ ལྷོ་ནས་བྱང་དུ་ཤེལ་མིག་ལ་སྦྱར་ནས་བལྟས་པས༔ ནམ་མཁའ་འཇའ་འོད་ཀྱི་སྐུར་འཆར་རོ༔ དེ་ནི་སྐུ་གསུམ་གྱི་བརྡའ་ཡིན་ཏེ༔ ཉི་མ་གསལ་ཞིང་དག་པ་ཀུན་ལ་ཁྱབ་པ་ནི་ཆོས་སྐུའི་བརྡའོ༔ འཇའ་འོད་ལས་གྲུབ་པའི་སྐུ་ནི་ལོངས་སྐུའི་བརྡའོ༔ ཤེལ་ནི་སྤྲུལ་སྐུའི་བརྡ་ཡིན་ཏེ༔ དེ་དག་ནི་དཔེའི་ངོ་སྤྲོད་དོ༔ རྡོ་རྗེ་རྦ་རླབས་དང་༔ རྒྱ་མཚོ་ཨར་གཏད་དང༔
རྡོ་རྗེ་ལུ་གུ་རྒྱུད་ལ་སོགས་པ་ནི༔ ལུས་ལ་སངས་རྒྱས་བཞུགས་ནས་ཡོད་བའི་རྟགས་ཡིན་ཏེ༔ རྟགས་ཀྱི་ངོ་སྤྲོད་དུ་ཤེས་པར་གྱིས་ཤིག༔ ༔སོ་གཅིག་ནམ་མཁའ་སུམ་ཕྲུག་ངོ་སྤྲོད་ནི༔ ཅིར་སྣང་ཆོས་ཀྱི་སྐུ་རུ་ངོ་སྤྲོད་དོ༔ ཞེས་པས༔ དོན་གྱི་ངོ་སྤྲོད་བསྟན་སྟེ༔ སློབ་བུ་ཐམས་ཅད་རྣམ་སྣང་ཆོས་བདུན་དང་ལྡན་པའི་ངང་ནས༔ ནམ་མཁའ་སུམ་སྤྲུག་གི་ངོ་སྤྲོད་ཅེས་བྱ་བ༔ རིག་པ་མིག་ལ་གཏད་མིག་བར་སྣང་སྟོང་པར་གཏད་ལ༔ ནམ་མཁའ་སྟོང་པ་འདི་ལ་བསྒོམ་རྒྱུ་ཅི་ཡང་མེད་པར༔ མ་ཡེངས་ཙམ་དུ་སལ་ལེ༔ ཧྲིག་གེ༔ ཡེར་རེ༔ ལྷང་ངེ་ཞོག་ལ་ཉོན་ཅིག༔ བལྟས་པས་གྲོལ་བ་ཚིག་གསུམ་པའི་རྒྱུད་ལས༔ ཀྱེ་གསང་བའི་བདག་པོ་ཉོན་ཅིག༔ ཆོས་ཀྱི་སྐུ་ཉམས་སུ་བླངས་ན་ནམ་མཁའ་སུམ་སྤྲུག་གི་གདམས་ངག་གོ༔ ཕྱིའི་ནམ་མཁའ་བར་སྣང་སྟོང་པ་འདི་ཡིན་ནོ༔ ནང་གི་ནམ་མཁའ་མིག་དང་སྙིང་གཉིས་འབྲེལ་བའི་རྩ་སྦུག་སྟོང་པ་དེ་ཡིན་ནོ༔ གསང་བའི་ནམ་མཁའ་རང་གི་སྙིང་རིན་པོ་ཆེའི་གཞལ་ཡས་ཁང་ངོ་༔ རང་གི་རིག་པ་མིག་ལ་གཏད༔ མིག་བར་སྣང་སྟོང་པ་ལ་གཏད་ནས་བཞག་པས་ཡེ་ཤེས་ལྷུག་པར་སྐྱེའོ༔ རང་གི་རིག་པ་མིག་ལ་གཏད་པའི་དུས་སུ༔ རྣམ་རྟོག་གང་གིས་ཀྱང་མ་བསྒྲིབས་པར༔ རྟོག་མེད་ཀྱི་རིག་པ་རྐྱང་པར་འཆར་རོ༔ ཞེས་གསུངས་པས༔ དེ་ལྟ་བུའི་རིག་པ་འདི་ནི༔ རྒྱུ་ལས་མ་བྱུང་༔ རྐྱེན་གྱིས་མ་བསྐྱེད༔ རང་བྱུང་གི་ཡེ་ཤེས༔ ད་ལྟའི་ཤེས་རིག་རྗེན་པ་འདི་ཀ་དག་ཆོས་ཀྱི་སྐུ་མངོན་སུམ་ཡིན་ནོ༔
འཁོར་འདས་ལམ་གསུམ་གྱི་སྣང་བ་ཅི་ཤར་ཡང་འདི་ཁོ་ན་ལས་གཞན་མེད་དོ༔ ཐག་ཆོད་པར་གྱིས་ཤིག༔ འདི་ལ་ངེས་ཤེས་ལྷང་གིས་ནམ་སྐྱེས་པ་དང་ཆོས་སྐུ་ངོ་འཕྲོད་པ་ཞེས་བྱའོ༔ ད་ནི་ཅི་བྱེད་ཀྱང་འདིའི་ངང་དང་མ་བྲལ་བར་གྱིས་ཤིག༔ དེ་ནི་དོན་གྱི་ངོ་སྤྲོད་དོ༔ དེ་ཡན་ཆད་ཀྱིས་རིག་པ་ཐོད་རྒལ་གྱི་ངོ་སྤྲོད་སོང་ངོ་༔ ས་མ་ཡ༔ རྒྱ་རྒྱ་རྒྱ༔ ད་ནི་ཆོས་ཉིད་བར་དོའི་ངོ་སྤྲོད་བསྟན་ཏེ༔ བཅུ་བཞི་གཞོན་ནུ་རྒྱན་ལྡན་ངོ་སྤྲོད་ཀྱིས༔ ཞི་བ་སྐུ་ལྔ་ལྔ་ཚོམ་ངོ་སྤྲད་བྱ༔ ཞེས་པ་ནི༔ བར་དོའི་ཞག་གྲངས་དང་མཐུན་པར་ངོ་སྤྲད་དེ༔ དེ་ཡང་གནས་ཁང་དབེན་ཞིང་༔ ནམ་མཁའ་དྭངས་ཤིང་ཉི་མ་མཐོང་བའི་སར༔ བྱང་ཕྱོགས་སུ་ཁྲི་དང་ཡོལ་བ་དཀར་པོའི་སྟེང་དུ༔ བྱིས་པ་གཞོན་ནུ་གཙང་མ༔ ཁ་དོག་དཀར་པོར་བསྒྱུར་ཞིང་རིན་པོ་ཆེ་དང་རྒྱན་དྲུག་གིས་བརྒྱན་པ༔ ཕྱག་གཡས་འཁོར་ལོ་ཐུགས་ཀར་འཛིན༔ གཡོན་པས་དྲིལ་བུ་དཀུ་ལ་བརྟེན་པའི་ཐུགས་ཀ་ནས༔ བཅུ་དགུ་པ་དར་ཡུག་མེ་ལོང་ངོ་སྤྲོད་ཀྱིས༔ དག་པའི་ཡེ་ཤེས་འོད་ལམ་ངོ་སྤྲོད་བྱ༔ ཞེས་པས༔ དར་ཡུག་དཀར་པོ་ལ༔ མེ་ལོང་མཁར་ཕོར་རམ༔ ཐིག་ལེ་ཐིག་ཕྲན་བྲིས་པའི་འོད་ལམ་བརྐྱང་༔ ཉི་ཤུ་པ་སྣབ་རས་ཁ་དོག་ངོ་སྤྲོད་ཀྱིས༔ མ་དག་རིགས་དྲུག་འོད་ལམ་ངོ་སྤྲོད་བྱ༔ ཞེས་པས༔ རས་སམ༔ སྣབ་བུ་དཀར་པོ་བཀྲག་མེད་ཀྱི་འོད་ལམ་བརྐྱངས༔ སེམས་དཔའ་སེམས་མ་བཅུ་དྲུག་ངོ་སྤྲོད་བྱ༔ ཞེས་པས༔ གཡས་གཡོན་དུ་གཞོན་ནུ་རྒྱན་ལྡན་སེམས་དཔའ་སེམས་མའི་ཚུལ་དུ་བཀོད་དེ༔ སློབ་བུ་རྣམས་ཤེལ་མིག་ལ་སྦྱར་ཏེ་བལྟས་པས༔ རྣམ་སྣང་གི་སྐུ་སྣང་སྟོང་འཇའི་རྣམ་པ་གཉིས་བརྩེགས་ནམ་མཁར་འཆར་རོ༔ དེའི་ཚེ༔ ཐོས་གྲོལ་ལྟར༔ ཞག་དང་པོའི་བར་དོ་འཆར་ཚུལ་རྒྱས་པར་བཤད༔ སྨོན་ལམ་བཏབ༔ འོད་ལམ་ངོ་སྤྲད་དོ༔ ངོ་སྤྲོད་གཉིས་པ༔ ཁྲི་ཡོལ་མཐིང་ག༔ གཞོན་ནུ་ཁ་དོག་མཐིང་ག་རྡོ་རྗེ་དྲིལ་བུ་འཛིན་པ༔ འོད་ལམ་མཐིང་ག་དང་དམྱལ་བའི་འོད་ལམ་ནག་པོ་བཀྲག་གཤིབས༔ ཤེལ་མིག་ལ་སྦྱར༔ ངོ་སྤྲོད༔ སྨོན་ལམ་གདབ་བོ༔ ངོ་སྤྲོད་གསུམ་པ༔ གཞི་མ་དང་རྒྱན་ཆ་ལུགས་སེར་པོ་རིན་པོ་ཆེ་དང་དྲིལ་བུ་འཛིན་པ༔ འོད་ལམ་སེར་པོ་དང་མིའི་འོད་ལམ་སྔོ་སེར་བཀྲག་མེད་གཤིབས༔ ངོ་སྤྲད༔ སྨོན་ལམ་བཏབ་པོ༔ བཞི་པ་གཞི་མ་རྒྱན་ཆ་ལུགས་དམར་པོ་པདྨ་དང་དྲིལ་བུ་འཛིན་པ༔ འོད་ལམ་དམར་པོ༔ ཡི་དྭགས་ཀྱི་འོད་ལམ་དམར་པོ་བཀྲག་མེད་གཤིབས༔ ངོ་སྤྲད༔ སྨོན་ལམ་བཏབ་བོ༔
ལྔ་པ་རྒྱན་ཆ་ལུགས་ལྗང་གུ་རྒྱ་གྲམ་དང་དྲིལ་བུ་འཛིན་ལ། འོད་ལམ་ལྗང་གུ༔ ལྷ་མ་ཡིན་གྱི་འོད་ལམ་ལྗང་གུ་བཀྲག་མེད་གཤིབས༔ ངོ་སྤྲོད༔ སྨོན་ལམ་གདབ་པོ༔ དྲུག་པ་ཁྲི་ཡོལ་ཁ་དོག་ལྔ་ལྡན༔ གཞོན་ནུ་རྒྱན་ལྡན་ཁ་དོག་ལྔ་ལྡན༔ རིགས་ལྔ་སོ་སོའི་ཕྱག་མཚན་སྤྲད༔ སོ་སོའི་འོད་ལམ་བརྐྱངས༔ དུད་འགྲོ་མ་གཏོགས་པ་ལམ་རྒྱུད་ལྔའི་འོད་ལམ་གཤིབས༔ རིགས་ལྔ་དང་༔ ཞི་ཁྲོ་སངས་རྒྱས་སྟོང་སྐུའི་ཐང་སྐུ་ལ་སོགས་བཀྲམ༔ ཉེར་གཅིག་བསེ་ཕུབ་མེ་ལོང་ངོ་སྤྲོད་ཀྱིས༔ ཞི་ཁྲོའི་དཀྱིལ་འཁོར་ཞིང་ཁམས་ངོ་སྤྲད་བྱ༔ ཞེས་པ་སྦ་ཕུབ་ལ༔ ས་ཚོན་གྱིས་འཇའ་རིས་བྲི༔ ཏིང་ཕོར་དང་༔ མེ་ལོང་མཁར་ཕོར་ལྷ་གྲངས་དང་མཉམ་པར་སྦྱར༔ བར་བར་དུ་ཐིག་ལེ་དང་ཐིག་ཕྲན་མང་པོ་བཀོད་དེ༔ གྱང་ལ་གཟར༔ ཤེལ་མིག་ལ་སྦྱར༔ ཞག་དྲུག་པ་ལ་རིགས་ལྔ་ཡོངས་རྫོགས་དང་འོད་ལམ་གྱིས་བསུ་མ་འོང་ངོ་༔ ངོ་ཤེས་པར་གྱིས་ཤིག༔ ཞེས་ཐོས་གྲོལ་ལྟར་དུ་རྒྱས་པར་བཤད༔ སྦ་ཕུབ་ཀྱིས་ཞིབ་བཞི་བཅུ་རྩ་གཉིས་ལྷ་ངོ་སྤྲད༔ སྨོན་ལམ་བཏབ་བོ༔ བདུན་པ་བྱིས་པ་གཞོན་ནུ་ཁ་དོག་ལྔ་ལྡན་དཔའ་བོ་མཁའ་འགྲོའི་ཆ་ལུགས་བཞེངས་ཚུལ་དར་དང་རུས་པའི་རྒྱན་དྲུག་ཅན༔ དབུས་ཀྱི་གཙོ་བོའི་ཐུགས་ཀ་ནས༔ ལྷན་སྐྱེས་ཡེ་ཤེས་ཀྱི་འོད་ལམ་ཁྲ་བོ་དང་༔ དུད་འགྲོའི་འོད་ལམ་དུད་ཁ་གཤིབས༔ ཤེལ་མིག་ལ་སྦྱར༔ རིག་འཛིན་དཔའ་བོ་མཁའ་འགྲོའི་བསུ་བ་ལ་ངོ་སྤྲད་བྱ༔ སྨོན་ལམ་བཏབ་བོ༔ བརྒྱད་པ་སྤྲུལ་སྐུ་ཐུབ་པ་དྲུག་གི་ངོ་སྤྲོད་བྱ༔ ཞེས་པས༔ བཙུན་ཆུང་དྲུག་ཐུབ་པ་དྲུག་གི་ཆ་ལུགས་བཞེངས་པ་ལ་ངོ་སྤྲོད་བྱ༔ དགུ་པ་སྒོ་བ་ཡབ་ཡུམ་བརྒྱད་ཀྱི་ངོ་སྤྲོད་བྱ༔ ཞེས་པས༔ སྒོ་བ་བཞི༔ སྒོ་མ་བཞི༔ ཕྱག་མཚན་དང་ཁྲོ་ཆས་ཀྱིས་བརྒྱན་པ་ལ་ངོ་སྤྲད༔ བཅུ་པ་ཁྲི་སྟེང་འོག་གསུམ་གྱི་ཁར༔ གོང་མ་ལ་ཆོས་སྐུ་སྣང་བ་མཐའ་ཡས༔ བར་མ་ལ་ལོངས་སྐུ་ཐུགས་རྗེ་ཆེན་པོ༔ འོག་མ་ལ་སྤྲུལ་སྐུ་པདྨ་འབྱུང་གནས༔ སྐུ་གསུམ་གྱི་ཆ་ལུགས་ལ་ངོ་སྤྲོད་དོ༔ དེ་ཡན་ཆད་ནི༔ ཞི་བ་བར་དོའི་ངོ་སྤྲོད་དོ༔ ས་མ་ཡ༔ རྒྱ་རྒྱ་རྒྱ༔ ༔ དེ་ནས་ཁྲོ་བོའི་བར་དོ་ལ་ངོ་སྤྲད་པ་ནི༔ བཅོ་བརྒྱད་ཁྲོ་འབག་ཆེན་པོའི་ངོ་སྤྲོད་ཀྱིས༔ ཁྲག་འཐུང་ཁྲོ་བོའི་ལྷ་ཚོགས་ངོ་སྤྲད་བྱ༔ ཞེས་པས༔ ཁྲི་དང་ཡོལ་བ་སོ་སོའི་ཁ་དོག་ལྟར་ལ༔ དང་པོ་ཁྲོ་བོ་ཁ་དོག་སྨུག་ནག་ཞལ་གསུམ་ཕྱག་དྲུག་དུར་ཁྲོད་ཆས་དང་ཕྱག་དྲུག་མཚོན་ཆ་ཐོས་གྲོལ་ལྟར་སྤྲད༔ ཕུབ་ལས་ཚོན་གྱིས་འོད་ཟེར་འཕོ་བའི་ཚུལ་དུ་བྲི༔ མཁར་ཕོར་མེ་ལོང་ཁྲག་འཐུང་དྲུག་ཅུའི་གྲངས་དང་མཉམ་པ་སྦྱར་ལ་ཕྱར༔ ཕོ་ཉ་འཇིགས་གཟུགས་མགོ་བརྙན་ཅན་གྱིས་བསྐོར་ལ༔ ཤེལ་མིག་ལ་སྦྱར༔ ཆེ་མཆོག་ཡབ་ཡུམ་ངོ་སྤྲད་དོ༔ གཉིས་པ་དམར་ནག་ཞལ་གསུམ་ཕྱག་དྲུག་བུདྡྷ་ཧེ་རུ་ཀ་ངོ་སྤྲད༔ གསུམ་པ་མཐོང་ནག་ཞལ་གསུམ་ཕྱག་དྲུག་བཛྲ་ཧེ་རུ་ཀ་ངོ་སྤྲད༔ བཞི་པ་སེར་ནག་ཞལ་གསུམ་ཕྱག་དྲུག་རཏྣ་ཧེ་རུ་ཀ་ངོ་སྤྲད༔ ལྔ་པ་དམར་སྨུག་ཞལ་གསུམ་ཕྱག་དྲུག་པདྨ་ཧེ་རུ་ཀ་ངོ་སྤྲད༔ དྲུག་པ་ལྗང་ནག་ཞལ་གསུམ་ཕྱག་དྲུག་ཀརྨ་ཧེ་རུ་ཀ་ངོ་སྤྲད༔ བདུན་པ་ཀཽ་རཱི་མ་བརྒྱད་ངོ་སྤྲད༔ བརྒྱད་པ་མགོ་བརྙན་སེང་ཧ་མ་མོ་བརྒྱད་ངོ་སྤྲད༔ དགུ་པ་རྟ་གདོང་སྒོ་མ་བཞི་ངོ་སྤྲད༔ བཅུ་པ་དབང་ཕྱུག་མ་ཉི་ཤུ་རྩ་བརྒྱད་མགོ་བརྙན་སྣ་ཚོགས་ངོ་སྤྲད་དོ༔ རིགས་ཀྱི་བུ༔ འདི་དག་ནི་ཁྲོ་བོ་བར་དོ་འཆར་ཚུལ་ཡིན་ཏེ༔ ད་ལྟ་ནི་ཀླད་པ་དུང་ཁང་གི་གཞལ་ཡས་ཁང་ན་འོད་ཀྱི་སྐུ་རུ་བཞུགས་སོ༔ རང་འཆི་བའི་ཚེ་སྐུ་དེ་དག་ཕྱིར་ཐོན་ཏེ༔ ཆེ་བ་ནི་ནམ་མཁའ་དང་མཉམ༔ འབྲིང་པོ་རི་རབ་ཙམ༔ ཆུང་བ་ཡང་རང་ལུས་བཅོ་བརྒྱད་ཙམ་གྱིས་འཇིག་རྟེན་གྱི་ཁམས་གང་བར་འཆར་དུ་འོང་ངོ་༔ དེ་དག་ཐམས་ཅད་ཀྱང་གཞན་ཞིག་ནས་འོང་བ་མ་ཡིན་ཏེ༔ རང་གི་རིག་པའི་རྩལ་ལས་འཆར་བ་ཡིན་པས་ངོ་ཤེས་པར་གྱིས་ཤིག༔ ཆོས་སྐུ་སྟོང་པའི་ཆ་ལས་ཞི་བའི་སྐུ་རུ་འཆར་རོ༔ ཆོས་སྐུ་གསལ་བའི་ཆ་ལས་ཁྲོ་བོའི་སྐུ་རུ་འཆར་རོ༔ ཆོས་སྐུ་གསལ་བའི་ཆ་ལས་ཁྲོ་བོའི་སྐུ་རུ་འཆར་རོ༔ རིག་པ་འགགས་མེད་ཀྱི་ཟེར་ལས་ཕོ་ཉ་མགོ་བརྙན་སྣ་ཚོགས་སུ་འཆར་རོ༔ ངོ་ཤེས་པར་གྱིས་ཤིག༔ སྐུ་དང་སྒྲ་འོད་ཟེར་གསུམ་ལ་མ་སྐྲག་ཅིག༔ མ་སྔངས་ཤིག༔ རང་གི་རིག་པའི་སྐུ་རུ་ངོ་ཤེས་པར་གྱིས་ཤིག༔ ངོ་ཤེས་པ་དང་གྲོལ་བ་དུས་མཉམ་དུ་འོང་ངོ་༔ ཞེས་ངོ་སྤྲད་རྒྱས་པར་ཐོས་གྲོལ་ལས་བཤད་དོ༔ བག་ཆགས་དྲག་པོས་འཁོར་བར་འཁྱམས་པའི་ཚེ༔ ཞེས་སྨོན་ལམ་བཏབ་བོ༔ ས་མ་ཡ༔ རྒྱ་རྒྱ་རྒྱ༔ དེ་ལྟར་རྒྱས་པར་མ་འབྱོར་ན་ཞག་གསུམ་ལ༔ ཉིན་གཅིག་ལ་མི་མོ་ངོ་སྤྲད་དང་རྡོ་རྗེ་རྦ་རླབས་ངོ་སྤྲད་བྱ༔ བར་མ་ལ་ཞི་བའི་ངོ་སྤྲད་ཐམས་ཅད་ཕྱོགས་གཅིག་ཏུ་རྫོགས་པར་བྱ༔ ཕྱི་མ་ལ་ཁྲོ་བོའི་ངོ་སྤྲོད་ཐམས་ཅད་ཕྱོགས་གཅིག་ཏུ་རྫོགས་པར་བྱའོ༔ རྒྱས་བསྡུས་གང་འོས་སྐབས་དང་བསྟུན་ལ་རིག་པས་འཕྲུལ་ཤེས་པར་བྱེད་པ་ཡིན་ནོ༔
ནུབ་ཐ་མ་ལ་སྲིད་པ་བར་དོའི་ངོ་སྤྲོད་རྫོགས་པར་བྱ༔ དེ་ཡང་ཁྲིད་དང་སྦྲེལ་ལ༔ ཁྲིད་ཀྱི་དམིགས་པ་དང་༔ དབང་བསྐུར་དང་༔ ངོ་སྤྲོད་གསུམ་སྦྲེལ་དུ་བྱ་ཞིང་༔ བར་དོའི་ཞག་གྲངས་དང་སྦྱར་ལ་བསྟན་པར་བྱའོ༔ ཨེ་མ་ཧོ༔ གསང་ཆེན་བླ་མེད་ཐེག་པ་ཀུན་གྱི་རྩེ༔ ཡང་གསང་བླ་མེད་རྡོ་རྗེ་ཐེག་པ་ཡི༔ བཅུ་བདུན་རྒྱུད་དང་ངོ་སྤྲོད་སྤྲས་པའི་རྒྱུད༔ མན་ངག་ལག་ལེན་དགོངས་དོན་ཀུན་དྲིལ་ནས། ཐོད་རྒལ་ངོ་སྤྲོད་མཐོང་བ་རང་གྲོལ་འདི༔ བསྒོམ་མི་དགོས་པ་མཐོང་ཆོག་ཟབ་མོའི་བཅུད༔ འཇིག་རྟེན་འདི་ན་ཤིན་ཏུ་རྙེད་དཀའི་ཆོས༔ པདྨ་བདག་གི་སྙིང་ཁྲག་དྭངས་མ་འདི༔ མ་འོངས་སྙིགས་མའི་སྐལ་ལྡན་ལས་ཅན་དོན༔ ཡི་གེར་བྲིས་ནས་རིན་ཆེན་གཏེར་དུ་སྦས༔ སྐལ་ལྡན་ལས་འཕྲོ་ཅན་དང་འཕྲད་ནས་ཀྱང་༔ འགྲོ་ཀུན་མ་ལུས་འདྲེན་པའི་དཔལ་དུ་ཤོག༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ ཐོད་རྒལ་ཆོས་ཉིད་བར་དོའི་ངོ་སྤྲོད་མཐོང་བ་རང་གྲོལ་ཞེས་བྱ་བ༔ ཇི་སྲིད་འཁོར་བ་སྟོང་པར་མ་གྱུར་ཚེ༔ དེ་སྲིད་ཟབ་ཆོས་བསྟན་པ་མ་རྫོགས་སོ༔￼རྒྱ་རྒྱ་རྒྱ༔འ་ཨ་ཤ་ས་མ་ཧ༔ བཀྲ་ཤིས་པར་གྱུར་ཅིག༔
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ཆོས་ཉིད་བར་དོའི་ངོ་སྤྲོད་ཀྱི་ལྷན་ཐབས་བཞུགས་སོ། །
ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ། །འོད་གསལ་ཐོད་རྒལ་གྱི་ཉམས་ཁྲིད་ལ་བརྟེན་ནས་ཆོས་ཉིད་བར་དོའི་ངོ་སྤྲོད་ཀྱི་རིམ་པ་ནི། དེ་ཡང་ཞག་དང་པོ་ལ། སྣང་བ་ཐམས་ཅད་འོད་མཐིང་ག་འཆར་པའི་རྟགས་ལ། ནམ་མཁའ་རྐྱེན་བྲལ་ཤིན་ཏུ་དངས་པ་དང་བསྟུན་ཅིང་། དབེན་པའི་སར་ཁྲི་མཐོ་བར་བྱས་ལ། དེའི་སྟེང་དུ་ཡོལ་བ་ཁྲི་གདུགས་སྔོན་པོ་ཤ་སྟག་བྱའོ། །ཁྲིའི་སྟེང་དུ་ཁྱེའུ་གཙང་མ་ལ། རྣམ་པར་སྣང་མཛད་ཀྱི་ཆ་ལུགས་བྱ་སྟེ། སྐུ་འཛོམ་ན་སྐུ་འབག་གམ། མ་འཛོམ་ན་གདོང་ལ་སྣུམ་བྱུགས་ལ། རྡུལ་ཚོན་དཀར་པོ་འགྱེད་ཅིང་། དབུ་རྒྱན་དང་། དར་སྣ་ཚོགས་དང་། རུས་རྒྱན་ལ་སོགས་སྤྲད་ཅིང་། ཕྱག་ན་འཁོར་ལོ་དང་དྲིལ་བུ་བསྣམས་པ། ཞབས་སྐྱིལ་ཀྲུང་། དེའི་མདུན་ནས་མར་ལ་ཆོས་དབྱིངས་ཡེ་ཤེས་ཀྱི་འོད་ལམ་ནི་དར་ཆེན་ནམ་མཁའ་མདོག་ནང་སྦྲག་ཅན་ལ་མེ་ལོང་ཆེ་བ་ཁྱུད་སྐོར་མ་ཙམ་ལ་ཆུང་བ་སོར་གསུམ་ཙམ་བཞི་ཚོམ་བྱས་ལ། སྣམ་བུ་གོང་བར་བསྒྲིགས་པ་སྐྱེས་བུའི་འདོམ་པ་ཕྱེད་དོ་ཙམ། ཞེང་དུ་མཐོ་གང་དང་སོར་བཞི་ཙམ་གང་འོས་གདགས། དེ་དང་དུས་མཉམ་དུ་ལྷའི་འོད་ལམ་སྐྱ་བོ་གཅིག་ཀྱང་གདགས། གཞན་ཕྱག་མཚན་དར་བསྒྲོན། དར་སྣ་ཚོགས་ཀྱི་ཅོད་པན་སོགས་རྒྱན་ཆས་མང་དུ་བཏགས་ཤིང་རབ་ཏུ་བརྗིད་པར་བྱ༔ ཁྲིའི་གཡས་གཡོན་གང་རུང་ཞིག་ཏུ། སློབ་དཔོན་གྱི་གདན་ཁྲི་བཤམ། དེ་ལྟར་ཆོས་སྤྲད་པའི་དུས་སུ་ཡང་མདུན་ངོས་སུ་ཡོལ་བ་བྲིས་ཤིང་། སུས་ཀྱང་མ་མཐོང་བར་བྱས་ནས། སྐྱབས་འགྲོ་སེམས་བསྐྱེད་ལ་སོགས་སྔོན་དུ་བཏང་ལ། བཅའ་ག་རྣམས་ཚང་པ་དང་། གསོལ་བ་འདེབས་ཤིང་མདུན་ཡོལ་བསལ་ལ། སློབ་མ་རྣམས་འདོམ་གསུམ་གྱི་སར་དམའ་བར་བསྡད་ཅིང་མལ་ཤེལ་ལ་བལྟར་བཅུག་གོ །གསན་པར་ཞུ༑ སྐྱེས་བུ་རྣམས་འཆི་བའི་ཚེ་གཞིའི་འོད་གསལ་ལ་ངོས་མ་ཟིན་ན། ཡང་བར་དོ་གཉིས་པ་ལ། དག་པའི་སྒྱུ་ལུས་ཞེས་ཀྱང་བྱ། གཞིའི་འོད་གསལ་ངོས་མ་ཟིན་ནས་འདིར་འཁྱམས་དགོས་བྱུང་བ་ཡིན་ནོ། །
ད་ནི་ཁྱེད་ལ་ཆོས་ཉིད་བར་དོ་ཞེས་ཀྱང་བྱ། བར་དོ་གསུམ་པ་ཡང་ཟེར། ལྷུན་གྲུབ་བར་དོ་ཞེས་བྱ་བ་འཆར་རོ། །ཀྱེ་རིགས་ཀྱི་བུ་རྣམས་བར་དོ་ངོ་ཤེས་པར་གྱིས་ཤིག དེའི་ཚེ་འཁོར་བའི་རུ་ལོག་ནསསྣང་བ་ཐམས་ཅད་འོད་དང་སྐུ་རུ་འཆར་རོ། །ནམ་མཁའ་ཐམས་ཅད་འོད་ཁ་དོག་མཐིང་གར་འཆར་རོ། །དེའི་དུས་སུ་དབུས་ཕྱོགས་ཐིག་ལེ་བརྡལ་བའི་ཞིང་ཁམས་ནས་བཅོམ་ལྡན་འདས་རྣམ་པར་སྣང་མཛད་སྐུ་མདོག་དཀར་པོ་སེང་གེའི་ཁྲི་ལ་བཞུགས་པ། ཕྱག་ན་འཁོར་ལོ་རྩིབས་བརྒྱད་པ་བསྣམས་པ། ཡུམ་ནམ་མཁའི་དབྱིངས་ཕྱུག་མ་དང་ཞལ་སྦྱོར་བ་རང་ལ་འཆར་དུ་འོང་ངོ་། །རྣམ་པར་ཤེས་པའི་ཕུང་པོ་གནས་སུ་དག་པ། འོད་མཐིང་ག་ཆོས་ཀྱི་དབྱིངས་ཀྱི་ཡེ་ཤེས་ཁ་དོག་མཐིང་གསལ་ལ་དྭངས་པ་བཀྲག་ལ་འཚེར་བ་ཞིག རྣམ་པར་སྣང་མཛད་ཡབ་ཡུམ་ཀྱི་ཐུགས་ག་ནས་རང་གི་མདུན་དུ་མིག་གིས་བལྟ་མི་བཟོད་པ་ཙམ་དུ་ཟུགས་ནས་འོང་ངོ་། །དེ་དང་དེས་མཉམ་དུ་ཉོན་མོངས་པ་གཏི་མུག་ལས་གྲུབ་པའི་ལྷའི་འོད་དཀར་པོ་བཀྲག་མེད་པ་གཅིག་ཀྱང་མདུན་དུ་ཟུང་གཤིབས་སུ་ཟུག་ནས་འོང་ངོ་། །
དེའི་དུས་སུ་ལས་ངན་གྱི་དབང་གིས། འོད་མཐིང་ག་བཀྲག་དང་ལྡན་པ་ཆོས་ཀྱི་དབྱིངས་ཀྱི་ཡེ་ཤེས་དེ་ལ་འཇིགས་སྐྲག་སྐྱེ་ཞིང་བྲོས་ཏེ། ལྷའི་འོད་དཀར་པོ་བཀྲགས་མེད་དེ་ལ་ཁྱེད་དགའ་བའི་འདུ་ཤེས་སྐྱེས་ནས་འོང་ངོ་། །དེ་ཙ་ན་འོད་མཐིང་ག་གསལ་ལ་འཚེར་བ་དྭངས་ལ་བཀྲག་ཆེ་བ་མཆོག་གི་འོད་དེ་ལ་མ་སྔངས་ཤིག མ་སྐྲག་པར་དེ་བཞིན་གཤེགས་པའི་འོད་ཟེར་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བ་ཡིན་གྱི༑ དེ་ལ་དད་པ་དང་མོས་གུས་དུང་དུང་གྱིས་ཤིག བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་རྗེའི་འོད་ཟེར་ཡིན་ནོ་སྙམ་པའི་མོས་པ་གྱིས་ལ་གསོལ་བ་ཐོབ་ཅིག ཡེ་ཤེས་ལྔའི་འོད་འཆར་ཚུལ་ནི། རྫོགས་ཆེན་རིག་པ་རང་ཤར་གྱི་རྒྱུད་ནས་གསུངས་སོ། །ཉི་ཟླ་ཁ་སྦྱོར་ལས༑ རང་གི་སྙིང་ག་ནས་འོད་ཟེར་ཤིན་ཏུ་ཕྲ་བ་ཞིག་འཆར་ཏེ། ཚོམ་བུའི་འོད་ཟེར་དང་། རང་གི་སྙིང་གའི་འོད་ཟེར་གཉིས་འབྲེལ་བའི་ཚེ། སྐུ་དེ་དག་ཐམས་ཅད་ཀྱི་ཐུགས་ཀར་འབྲེལ་ཏེ། རང་གི་ཤེས་པས་ཟིན་ནས་ཟེར་ཐག་དེ་ལ་ཐིག་ལེ་གྲངས་མེད་པ་འཆར་རོ། །
དེ་ནི་བཅོམ་ལྡན་འདས་རྣམ་པར་སྣང་མཛད་ཀྱིས་བར་དོའི་འཕྲང་ལ་བསུ་བ་ལ་འོང་བ་ཡིན་ནོ། །ལྷའི་འོད་དཀར་པོ་བཀྲག་མེད་དེ་ལ་དགའ་བར་མ་བྱེད་ཅིག མ་ཆགས་ཤིག མ་ཞེན་ཅིག དེ་ལ་ཆགས་ན་ནི་ལྷའི་གནས་སུ་འཁྱམས་ཏེ། རིགས་དྲུག་ཏུ་འཁྱམས་ནས་ཐར་བའི་ལམ་འགགས་པའི་བར་ཆད་ཡིན་པས། དེ་ལ་མིག་གིས་མ་བལྟ་བར། འོད་མཐིང་ག་བཀྲག་མདངས་ཅན་དེ་ལ་མོས་པ་གྱིས་ལ། རྣམ་པར་སྣང་མཛད་ལ་འདུན་པ་དྲག་པོ་གཏོད་ལ། སྨོན་ལམ་འདི་སྐད་ཀྱང་ཐོབ་ཅིག དབྱངས་དང་བཅས་པས །ཀྱེ་མ། གཏི་མུག་དྲག་པོས་འཁོར་བར་འཁྱམས་པའི་ཚེ༔ ཆོས་དབྱིངས་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རྣམ་པར་སྣང་མཛད་ལམ་སྣ་དྲོངས༔ ཡུམ་མཆོག་དབྱིངས་ཕྱུག་མ་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོར༔ ཞེས་མོས་གུས་དྲག་པོས་སྨོན་ལམ་འདི་སྐད་བཏབ་པས་རྣམ་པར་སྣང་མཛད་ཀྱི་ཐུགས་ཀར་འཇའ་འོད་དུ་ཐིམ་ནས། དབུས་ཕྱོགས་སྟུག་པོ་བཀོད་པའི་ཞིང་ཁམས་སུ་ལོངས་སྤྱོད་རྫོགས་པའི་ཚུལ་དུ་སངས་རྒྱས་པར་འགྱུར་རོ། །དེ་དག་ནི་ཞག་དང་པོའི་ངོ་སྤྲོད་དོ། །
༈ ཡང་ཞག་གཉིས་པའི་ངོ་སྤྲོད་ནི། གཞན་གོང་ལྟར་ལས། ཐམས་ཅད་ཁ་དོག་དཀར་པོ་ཤ་སྟག་བྱ། ཁྱད་པར་ཁྲིའི་སྟེང་དུ་གྲི་ཆུང་བཤམས་ལ། ཁྱེའུ་གཅིག་རྡོ་རྗེ་སེམས་དཔའི་ཆ་ལུགས་སྔོན་པོ་ཕྱག་ན་རྡོ་རྗེ་དང་དྲིལ་བུ་བསྣམས་པ། གཡས་སུ་སའི་སྙིང་པོ་རིན་པོ་ཆེའི་མྱུ་གུ་དང་དྲིལ་བུ་བསྣམས་པ། གཡོན་དུ་བྱམས་པ་ཀླུ་ཤིང་དང་དྲིལ་བུ་འཛིན་པ་གཉིས་བཞུགས་པ། མདུན་གྱི་གཡས་ཟུར་དུ་ལཱ་སྱེ་མ་དཀར་མོས་མེ་ལོང་འཛིན་པ་མདུན་གྱི་གཡོན་ཟུར་དུ་པུཥྤེ་མས་མེ་ཏོག་འཛིན་པ། གཉིས་ཀ་ཕྱེད་སྐྱིལ་དུ་བཞུགས་པ། བཞི་གའི་གཡོན་དུ་དྲིལ་བུ་འཛིན་པ། ཐམས་ཅད་སྐུ་མདོག་དཀར་པོའོ། །གོང་ལྟར་གཙོ་འཁོར་ལྔ་ལ་དར་དང་རིན་པོ་ཆེ་དང་། རུས་རྒྱན་ལ་སོགས་པས་མཛེས་པར་བརྒྱན། མེ་ལོང་ཡེ་ཤེས་ཀྱི་འོད་ལམ་དཀར་པོ་དང་། དམྱལ་བའི་འོད་ལམ་དུད་ཁ་གཉིས་བརྐྱང་། དེ་ནས་གསོལ་བ་གདབ་ཅིང་། མེན་ཤེལ་འགྲིམས་ལ་འདི་སྐད་དོ༑ ༑ཡང་གོང་དུ་རང་སྣང་གི་ལྷ་དང་ཡེ་ཤེས་ཀྱི་རང་མདངས་དེ་ལྟ་བུ་ཤར་ཀྱང་ངོས་མ་ཟིན་ནས་འདིར་འཁྱམས་དགོས་བྱུང་བ་ཡིན། ད་ཞག་གཉིས་པ་ལ་རྡོ་རྗེ་སེམས་དཔའི་ལྷ་ཚོགས་དང་། ཉོན་མོངས་པ་ཞེ་སྡང་ལས་གྲུབ་པའི་དམྱལ་བའི་ལས་ངན་གཉིས་ཀྱིས་བསུ་བ་ལ་འོང་སྟེ། ཀྱེ་རིགས་ཀྱི་བུ་རྣམས། མ་ཡེངས་པར་ཉོན་ཅིག ཞག་གཉིས་པ་ལ་འབྱུང་བ་ས་རྣམ་པར་དག་པའི་འོད་དཀར་པོ་འཆར་རོ། །དེའི་དུས་སུ་ཤར་ཕྱོགས་མངོན་པར་དགའ་བའི་ཞིང་ཁམས་མཐིང་ག་ནས་བཅོམ་ལྡན་འདས་རྡོ་རྗེ་སེམས་དཔའ་མི་བསྐྱོད་པ། སྐུ་མདོག་མཐིང་ག་ཕྱག་ན་རྡོ་རྗེ་རྩེ་ལྔ་པ་བསྣམས་པ༑ གླང་པོ་ཆེའི་གདན་ལ་བཞུགས་པ། ཞེས་རྒྱས་པར་བཀྲོལ་ཞིང་སྨོན་ལམ་གདབ་བོ། །དེ་དག་ནི་ཞག་གཉིས་པའི་ངོ་སྤྲོད་དོ༔
༈ ཡང་ཞག་གསུམ་པའི་ངོ་སྤྲོད་ནི༑ གཞན་ཐམས་ཅད་སྔར་ལྟར་ལས། ཡོལ་བ་ལ་སོགས་པ་ཐམས་ཅད་སེར་པོ་བྱ། ཁྲི་ཆུང་གི་སྟེང་ན་རིན་ཆེན་འབྱུང་ལྡན་གྱི་ཆ་ལུགས་སེར་པོ་བྱ། ཕྱག་ན་རིན་པོ་ཆེ་དང་དྲིལ་བུ་བསྣམས་པ། གཡས་སུ་ཀུན་ཏུ་བཟང་པོ་སྙེ་མ་འཛིན་པ། གཡོན་དུ་ནམ་མཁའི་སྙིང་པོ་རལ་གྲི་འཛིན་པ། མདུན་གྱི་གཡས་ཟུར་དུ་མཱ་ལྱེ་མས་ཕྲེང་བ་འཛིན་པ༑ གཡོན་ཟུར་དུ་དྷུསྤེ་མས་སྤོས་ཕོར་འཛིན་པ། བཞི་ཀའི་གཡོན་ཐམས་ཅད་ན་དྲིལ་བུ་འཛིན་པ། ཐམས་ཅད་སྐུ་མདོག་སེར་པོ། བཞུགས་ཚུལ་ནི་སྔར་ལྟར་ལས། མཛེས་པའི་རྒྱན་སྣ་ཚོགས་ཀྱིས་བརྒྱན་པ། མཉམ་ཉིད་ཡེ་ཤེས་ཀྱི་འོད་ལམ་སེར་པོ་དང་མིའི་འོད་ལམ་སྔོན་པོ་གཉིས་བསྐྱངས། དེ་ནས་གསོལ་བ་གདབ་ཅིང་། མན་ཤེལ་འགྲིམས་ལ་འདི་སྐད་དུ་ངོ་སྤྲད་དོ། །
ཡང་གོང་དུ་རང་སྣང་གི་ལྷ་དང་དག་པ་ཡེ་ཤེས་ཀྱི་འོད་ལམ་དེ་ལྟ་བུ་ཤར་ཀྱང་ངོས་མ་ཟིན་ནས་འདིར་འཁྱམས་དགོས་བྱུང་ངོ་། །ད་ཞག་གསུམ་པ་ལ། བཅོམ་ལྡན་རིན་ཆེན་འབྱུང་ལྡན་གྱིས་ཐུགས་རྗེའི་འོད་ཟེར་དང་ཉོན་མོངས་པ་ང་རྒྱལ་ལས་གྲུབ་པ་མིའི་འོད་ལས་གཉིས་ཀྱིས་བསུ་བ་ལ་འོང་སྟེ། ཀྱཻ་རིགས་ཀྱི་བུ་རྣམས་མ་ཡེངས་བར་ཉོན་ཅིག ཞག་གསུམ་པ་ལ་འབྱུང་བ་ཆུ་རྣམ་པར་དག་པའི་འོད་སེར་པོ་འཆར་རོ༑ ༑དེའི་དུས་སུ་ལྷོ་ཕྱོགས་དཔལ་དང་ལྡན་པའི་ཞིང་ཁམས་སེར་པོ་ནས། བཅོམ་ལྡན་འདས་རིན་ཆེན་འབྱུང་ལྡན་སྐུ་མདོག་སེར་པོ་ཕྱག་ན་ནོར་བུ་རིན་པོ་ཆེ་བསྣམས་པ། རྟ་མཆོག་གི་གདན་ལ་བཞུགས་པ། ཞེས་གཞུང་ལྟར་རྒྱས་པར་བཀྲོལ་ཞིང་། སྨོན་ལམ་གདབ་བོ། །དེ་ནི་ཞག་གསུམ་པའི་ངོ་སྤྲོད་དོ། །
༈ ཡང་ཞག་བཞི་པའི་ངོ་སྤྲོད་ནི༑ གཞན་ཐམས་ཅད་གོང་ལྟར་ལས། རྒྱན་དང་ཡོལ་བ་ཐམས་ཅད་དམར་པོ་བྱ༔ ཁྲི་ཆུང་གི་སྟེང་དུ་སྣང་བ་མཐའ་ཡས་ཆ་ལུགས་དམར་པོ། པདྨ་དང་དྲིལ་བུ་བསྣམས་པ། གཡས་སུ་སྤྱན་རས་གཟིགས་པདྨ་འཛིན་པ། གཡོན་དུ་འཇམ་དཔལ་ཨུདྤལ་འཛིན་པ༑ མདུན་གྱི་གཡས་ཟུར་དུ་གཱིརྟི་མས་པི་ཝང་འཛིན་པ། གཡོན་ཟུར་དུ་ཨཱ་ལོ་ཀེ་མས་མར་མེ་འཛིན་པ། བཞི་གའི་གཡོན་དྲིལ་བུའོ། །ཐམས་ཅད་སྐུ་མདོག་དམར་པོ་བྱ། བཞུགས་ཚུལ་ནི་གོང་ལྟར་ལས། སོ་སོར་རྟོག་པའི་ཡེ་ཤེས་ཀྱི་འོད་ལམ་དམར་པོ་དང་ཡི་དྭགས་ཀྱི་འོད་ལམ་སེར་པོ་གཉིས་བརྐྱང་། དེ་ནས་གསོལ་བ་གདབ་ཅིང་༑ ཤེལ་རྡོ་འགྲིམས་ལ་འདི་སྐད་ངོ་སྤྲད་དོ། །
སྔར་གོང་དུ་རང་སྣང་གི་ལྷ་དང་དག་པ་ཡེ་ཤེས་ཀྱི་འོད་ལམ་དེ་ལྟ་བུ་ཤར་ཀྱང་ངོས་མ་ཟིན་ནས་འདིར་འཁྱམས་དགོས་བྱུང་ངོ་། །ད་ཞག་བཞི་པ་ལ་བཅོམ་ལྡན་འདས་སྣང་བ་མཐའ་ཡས་ཀྱི་ཐུགས་རྗེའི་འོད་ཟེར་དང་། ཉོན་མོངས་འདོད་ཆགས་སེར་སྣ་ལས་གྲུབ་པའི་ཡི་དྭགས་ཀྱི་འོད་ལམ་གཉིས་ཀྱི་བསུ་བ་ལ་འོང་སྟེ། ཀྱཻ་རིགས་ཀྱི་བུ་སྣམས་ཉོན་ཅིག ཞག་བཞི་པ་ལ་འབྱུང་བ་མེ་རྣམ་པར་དག་པའི་འོད་དམར་པོ་འཆར་རོ༑ ༑དེའི་དུས་སུ་ནུབ་ཕྱོགས་བདེ་བ་ཅན་གྱི་ཞིང་ཁམས་དམར་པོ་ནས། བཅོམ་ལྡན་འདས་སངས་རྒྱས་སྣང་བ་མཐའ་ཡས་སྐུ་མདོག་དམར་པོ་ཕྱག་ན་པདྨ་བསྣམས་པ༑ རྨ་བྱའི་གདན་ལ་བཞུགས་པ། ཞེས་རྒྱས་པར་བཀྲོལ་ཞིང་སྨོན་ལམ་གདབ་བོ། །དེ་དག་ནི་ཞག་བཞི་པའི་ངོ་སྤྲོད་དོ། །
༈ ཡང་ཞག་ལྔ་པའི་ངོ་སྤྲོད་ནི།
གཞན་ཐམས་ཅད་གོང་ལྟར་ལས། ཡོལ་བ་རྒྱན་ལ་སོགས་ལྗང་གུ་བྱའོ། །ཁྲི་ཆུང་གི་སྟེང་དུ་དོན་ཡོད་གྲུབ་པའི་ཆ་ལུགས་ལྗང་གུ་རྒྱ་གྲམ་དང་དྲིལ་བུ་འཛིན་པ། གཡས་སུ་ཕྱག་རྡོར་རྡོ་རྗེ་འཛིན་པ། གཡོན་དུ་སྒྲིབ་པ་རྣམ་སེལ་པོ་ཏི་འཛིན་པ། མདུན་ཟུར་གཡས་སུ་གྷནྡྷེ་མས་དུང་ཕོར་འཛིན་པ། གཡོན་དུ་ནཱིརྟི་མས་ཞལ་ཟས་འཛིན་པ། བཞི་གའི་གཡོན་པས་དྲིལ་བུ་འཛིན་པ། ཐམས་ཅད་སྐུ་མདོག་ལྗང་གུ། བཞུགས་ཚུལ་ནི་སྔར་ལྟར་རོ། །བྱ་གྲུབ་ཡེ་ཤེས་ཀྱི་འོད་ལམ་ལྗང་གུ་དང་། ལྷ་མ་ཡིན་གྱི་འོད་ལམ་དམར་པོ་བརྐྱང་། དེ་ནས་གསོལ་བ་གདབ་ཅིང་། རྡོ་རྗེ་སེམས་དཔའི་མེ་ལོང་འགྲིམས་ཤིང་འདི་ལྟར་ངོ་སྤྲད་དོ། །
ཡང་གོང་དུ་རང་སྣང་གི་ལྷ་དང་དག་པ་ཡེ་ཤེས་ཀྱི་འོད་ལམ་དེ་ལྟ་བུ་ཤར་ཀྱང་། ངོས་མ་ཟིན་ནས་འདིར་འཁྱམས་དགོས་བྱུང་ངོ་། །ད་ཞག་ལྔ་པ་ལ། བཅོམ་ལྡན་འདས་དོན་ཡོད་གྲུབ་པའི་ཐུགས་རྗེའི་འོད་ཟེར་དང་ཉོན་མོངས་པ་ཕྲག་དོག་ལས་གྲུབ་པའི། ལྷ་མ་ཡིན་གྱི་འོད་ལམ་གཉིས་ཀྱིས་བསུ་བ་འོང་སྟེ། ཀྱཻ་རིགས་ཀྱི་བུ་རྣམས་མ་ཡེངས་པར་ཉོན་ཅིག ཞག་ལྔ་པ་ལ། འབྱུང་བ་རླུང་ཐམས་ཅ ད་རྣམ་པར་དག་པའི་འོད་ལྗང་གུར་འཆར་རོ། །དེའི་དུས་སུ་བྱང་ཕྱོགས་ལས་རབ་རྫོགས་པའི་ཞིང་ཁམས་ལྗང་གུ་ནས། བཅོམ་ལྡན་འདས་དོན་ཡོད་གྲུབ་པ་གཙོ་འཁོར་སྐུ་མདོག་ལྗ་གུ་ཕྱག་ན་རྡོ་རྗེ་རྒྱ་གྲམ་དང་དྲིལ་བུ་བསྣམས་པ། ནམ་མཁའ་ལྡིང་ཤང་ཤང་གི་ཁྲི་ལ་བཞུགས་པ། ཞེས་གཞུང་ལྟར་བཀྲོལ་ཞིང་སྨོན་ལམ་གདབ་བོ། །དེ་དག་ནི་ཞག་ལྔ་པའི་ངོ་སྤྲོད་དོ། །
༈ ཡང་ཞག་དྲུག་པའི་ངོ་སྤྲོད་ནི།
གཞན་ཐམས་ཅད་སྔར་ལྟར་ལས། ཡོལ་བ་རྒྱན་སོགས་འཇའ་ཚོན་མ་བྱ། ཁྲིའི་སྟེང་དུ་སྦ་ཕུབ་ཆེ་བ་ཞིག་གི་ངོས་ལ་ཆང་གར་མས་བྱུག་ཅིང་། རྡུལ་ཚོན་གྱི་འཇའ་ཚོན་ལྔ་ཟླུམ་པོ་བྲི། དེའི་སྟེང་དུ་གྲོ་ཟན་ཐབ་ཏུ་བཙོས་པ་དུམ་བུ་རེ་ལྷན་ཅིང་། ཏིང་ཕོར་སྦྱར།དབུས་སུ་ཆེ་བ་གཅིག ཕྱོགས་རེ་རེ་ནས་རིགས་བཞི་ཡབ་ཡུམ་རེ་རེ་ལ་སེམས་དཔའ་གཉིས་གཉིས་སེམས་མ་གཉིས་གཉིས་ཀྱིས་བསྐོར་བ་དང་བཅས་པ། གཙོ་འཁོར་ལྔ་ལྔའི་ཏིང་ཕོར་སྦྱར། ཕྱོགས་བཞི་མཚམས་བཞི་དང་བརྒྱད་དུ། ཐུབ་པ་དྲུག་དང་། ཀུན་ཏུ་བཟང་པོ་དང་ཀུན་ཏུ་བཟང་མོའི་ཏིང་ཕོར་སྦྱར། ཕྱོགས་བཞིར་སྒོ་བ་བཞིའི་ཏིང་ཕོར་སྦྱར་ཞིང་། ཞི་བ་བཞི་བཅུ་རྩ་གཉིས་ཀྱང་ཚོམ་བུ་སུམ་ཅུ་སོ་གསུམ་ལ་ཚང་བར་བཀོད་ཅིང་ཏིང་ཕོར་གྱི་དབུས་སུ་འཇའ་འོད་འཁྱིལ་བའི་ནང་དུ་ལྷ་རྣམས་ཀྱི་དབུ་དོད་པ་ཙམ་བྲིས་པ་ལྷན། དེའི་མདུན་དུ་བྱ་གྲུབ་ཡེ་ཤེས་ཀྱི་འོད་ལམ་མ་གཏོགས་པའི་འོད་ལམ་བཞི་ཀ་བརྐྱང་། འགྲོ་བ་རིགས་དྲུག་གི་འོད་ལམ་ཡང་བརྐྱང་། དེ་ནས་གསོལ་བ་བཏབ་ཅིང་། མན་ཤེལ་འགྲིམས་ཤིང་འདི་སྐད་ངོ་སྤྲད་དོ། །
དེ་ལྟར་ལན་མང་དུ་ངོ་སྤྲད་ཀྱང་། བག་ཆགས་ཚན་ཆེ་ལ་འགྲོགས་ཡུན་རིང་། དག་སྣང་ཡེ་ཤེས་ལ་སྔར་འདྲིས་མེད་པའི་དབང་གིས་ངོ་སྤྲད་ཀྱང་། བག་ཆགས་ངན་པས་ཕྱིར་ལ་ཁྲིད་དེ། ཐུགས་རྗེའི་འོད་ཟེར་གྱི་ལྕགས་ཀྱུས་མི་ཟིན་པར་འོད་ཟེར་ལ་སྔངས་སྐྲག་སྐྱེས་ནས་མར་ལ་འཁོར་བས། ད་ནི་ཞག་དྲུག་པ་ལ། རིགས་ལྔ་ཡབ་ཡུམ་འཁོར་དང་བཅས་པ་དུས་གཅིག་ལ་འཆར་ནས་འོང་སྟེ། དེའི་ཚེ་རིགས་དྲུག་གི་འོད་དྲུག་ཀྱང་དུས་གཅིག་ལ་འཆར་ནས་འོང་ངོ་། །ཀྱཻ་རིགས་ཀྱི་བུ་རྣམས་གསོན་ཅིག ཁར་སང་ཕན་ཆད་རིགས་ལྔ་སོ་སོའི་སྣང་བ་ཤར་ཀྱང་རང་སྣང་དུ་ངོ་མ་ཤེས་ནས། བག་ཆགས་ཀྱི་དབང་གིས་དེ་རྣམས་ལ་སྔངས་སྐྲག་སྐྱེ་ནས། ད་ཕན་ཆད་འདིར་ལུས་པ་ཡིན་ནོ། །གོང་དུ་རིགས་ལྔ་ཡེ་ཤེས་ཀྱི་རང་མདངས་དེ་རྣམས་རང་སྣང་དུ་ངོ་ཤེས་ན། རིགས་ལྔ་སོ་སོའི་སྐུ་ལ་འཇའ་འོད་དུ་ཐིམ་ནས། ལོངས་སྤྱོད་རྫོགས་པའི་སྐུར་སངས་རྒྱ་རྒྱུ་ཡིན་པ་ལ། ཞེས་གཞུང་ལྟར་རྒྱས་པར་བཀྲོལ་ཞིང་སྨོན་ལམ་བཏབ་པས། ཡེ་ཤེས་བཞི་སྦྱོར་གྱི་སྣང་བ། རྡོ་རྗེ་སེམས་དཔའ་ཁོང་སེང་གི་ལམ་ལས་སངས་རྒྱས་པར་འགྱུར་རོ། །
༈ ཡང་ཞག་བདུན་པའི་ངོ་སྤྲོད་ནི།
ཡོལ་བ་རྒྱན་བཀོད་པ་རྣམས་སྔར་ལྟར་ལས། སྐྱེས་བུའི་ལུས་བདེ་བ་ལྔའི་ལུས་ཁྲུས་བྱས་ཏེ། རྐེད་པར་སྨད་གཡོགས་རེ་དཀྲིས། གཅིག་ནི་ལུས་ལ་སྣ་ཚོགས་བྱ། གཅིག་ནི་དཀར་པོ་གཅིག་ནི་སེར་པོ། གཅིག་ནི་དམར་པོ། གཅིག་ནི་ལྗང་གུ་བྱས་ཏེ། ཁ་དོག་དང་མཐུན་པའི་སྐུ་འབག་ཁྲོ་ཞལ་བཞད་པའི་ཚུལ་ཅན་རེ་རེ་གྱོན། དབུ་རྒྱན། སྙན་ཆ། རྒྱན་ལ་སོགས་པ་དང་། དར་སྣ་ཚོགས་ཀྱིས་བརྒྱན། རུས་པའི་རྒྱན་དྲུག་གིས་སྤྲས། ཕྱག་ན་ཊཱ་དྲིལ་དང་གྲི་གུག་དང་ཐོད་པ་བསྣམས་ནས་གར་སྟབས་འགྱིངས་ཤིང་སྤྱོད། འདིའི་དུས་སུ་ཤ་ཆེན་གསུར་དང་། རྔ་དང་། རྐང་གླིང་ལ་སོགས་པའི་རོལ་མོ་རྣམས་པ་སྣ་ཚོགས་པ་འཁྲོལ། ལྷན་སྐྱེས་ཡེ་ཤེས་ཀྱི་འོད་ལམ་ཁྲ་བོ་མདུན་དུ་བརྐྱངས། དུད་འགྲོའི་འོད་ལམ་ཡང་མཉམ་དུ་བརྐྱང་། དེ་ནས་གསོལ་བ་གདབ་ཅིང་། མདུན་གྱི་ཡོལ་བ་བསལ། རིག་འཛིན་རྣམས་ཀྱིས་འཆམས་སྟབས་བྱ། མན་ཤེལ་འགྲིམས་ལ་འདི་སྐད་དུ་སྤྲད་དོ། །
འཽ། གོང་དུ་རིགས་ལྔ་སོ་སོ་དང་ཡོངས་རྫོགས་ཀྱི་སྣང་བ་ཤར་ཀྱང་ངོས་མ་ཟིན་ནས་འདི་ནས་མར་ལ་འཁྱམས་དགོས་པས། ཞག་བདུན་པ་ལ།དག་པ་མཁའ་སྤྱོད་ཀྱི་ཞིང་ཁམས་ནས་རིག་འཛིན་གྱི་ལྷ་ཚོགས་རྣམས་དང་། ཉོན་མོངས་པ་གཏི་མུག་ལས་གྲུབ་པའི་དུད་འགྲོའི་འོད་ལམ་གཉིས་ཀྱིས་བསུ་བ་ལ་འོང་ངོ་། །ཀྱཻ་རིགས་ཀྱི་བུ་མ་ཡེངས་པར་ཉོན་ཅིག ཞག་བདུན་པ་ལ་བག་ཆགས་དབྱིངས་སུ་དག་པའི་འོད་ཁྲ་བོ་ཤར་དུ་འོང་ངོ་། །དེའི་དུས་སུ་དག་པ་མཁའ་སྤྱོད་ཀྱི་ཞིང་ཁམས་ནས་རིག་འཛིན་གྱི་ལྷ་ཚོགས་བསུ་བ་ལ་འོང་སྟེ། འཇའ་དང་འོད་ཀྱིས་འཐིབས་པའི་དཀྱིལ་འཁོར་གྱི་དབུས་སུ། རྣམ་པར་སྨིན་པའི་རིག་འཛིན།བླ་ན་མེད་པ་པདྨ་གར་གྱི་དབང་ཕྱུག་ཅེས་བྱ་བ།ཅེས་གཞུང་ལྟར་བཀྲོལ་ཞིང་སྨོན་ལམ་གདབ་བོ། །དེ་དག་ནི་ཞག་བདུན་པའི་ངོ་སྤྲོད་དོ། །
༈ ཡང་ཞག་བརྒྱད་པའི་ངོ་སྤྲོད་ནི།
ཡོལ་བ་བཀོད་པ་ལ་སོགས་སྔར་ལྟར་ལས། སྐྱེས་པ་གསུམ་གྱི་ལུས་ལ་ཚོན་རྩི་ཁ་དོག་དམར་སྨུག་བྱུགས་ཏེ། དབུས་མའི་ཞལ་སྨུག་པོ། གཡས་ཞལ་དཀར་པོ། གཡོན་ཞལ་དམར་པོ་སྟེ། ཤིན་ཏུ་ཁྲོ་བོའི་སྐུ་འབག་རེ་རེ་གསོལ་བ། རྐེད་ཀྱི་དར་ཁྲ་བོ་གཅིག་གི་སྟེང་དུ་རྒྱན་དྲུག་གིས་སྤྲས་པ། ཕྱག་དྲུག་ལ། གཡས་ཀྱི་དང་པོ་འཁོར་ལོ། བར་མ་དགྲ་སྟྭ། ཐ་མ་རལ་གྲི། གཡོན་གྱི་དང་པོ་དྲིལ་བུ། བར་མ་ན་ཐོང་གཤོལ། ཐ་མ་ན་བྷན་དྷ་འཛིན་པ། ཤིན་ཏུ་འཇིགས་པའི་ཆ་ལུགས་སུ་བཀོད། གཡས་སུ་ཀཽ་རཱི་དཀར་མོའི་གཟུགས་ཅན་མས་དབྱུག་པ་ཐོགས་པ། གཡོན་སིངྷ་སྨུག་ནག་སེང་གེའི་གདོང་ཅན་གྱི་གཟུགས་བྱས་ལ། བམ་རོ་ཐོགས་པ། འཇིགས་ཤིང་སྐྱི་གཡའ་བའི་ཚུལ་དུ་བཀོད་དོ། །
གཞན་ཡང་རོལ་མོ་སྣ་ཚོགས་དང་གསུར་ཆེན་ཀྱི་དུད་པ་ལ་སོགས་པ་བཏང་ནས། གཡས་གཡོན་འགྱིངས་སྟབས་ཀྱིས་འཆམས་པ་ལ་སོགས་པ་བྱའོ། །མན་ཤེལ་བལྟ་རུ་བཅོལ་ལ། གསོལ་བ་གདབ་ཅིང་། དེ་ནས་འདི་སྐད་ངོ་སྤྲད་དོ། །ཀྱཻ་རིགས་ཀྱི་བུ་རྣམས་མ་ཡེངས་པར་ཉོན་ཅིག གོང་དུ་ཞི་བའི་བར་དོ་དེ་ཙམ་ཤར་ཀྱང་ངོས་མ་ཟིན་ནས༑ ད་ཁྲག་འཐུང་ཁྲོ་བོའི་ལྷ་ཚོགས་འབར་བ་ལྔ་བཅུ་རྩ་བརྒྱད་གོང་གི་ལྷ་ཚོགས་གནས་འགྱུར་ནས་འཆར་དུ་འོང་བས་ད་ནི་གོང་དང་མི་འདྲ་སྟེ། འདི་ནི་ཁྲོ་བོའི་བར་དོ་ཡིན་པས་འཇིགས་སྐྲག་སྔངས་གསུམ་གྱི་དབང་དུ་འགྲོ་སྟེ། ངོ་སྤྲད་པ་ཡང་དཀའ་རུ་འགྲོའོ། །རིག་པ་རང་དབང་མ་ཐོབ་པས་བརྒྱལ་བ་ཁོར་ཡུག་ཏུ་འགྲོ་སྟེ། ཅུང་ཟད་ཙམ་ཞིག་ངོས་མ་ཟིན་ན་གྲོལ་བའང་སླ་སྟེ། ཅིའི་ཕྱིར་ཞེ་ན། སྔངས་སྐྲག་འཇིགས་གསུམ་གྱི་སྣང་བ་ཤར་བས་རིག་པ་ཡེངས་ལོང་མེད་དེ། རིག་པ་རྩེ་གཅིག་ཏུ་བསྒྲིམས་ནས་ཡོད་པའི་ཕྱིར་རོ། །
ད་ནི་ཞག་བརྒྱད་པ་ལ་ཁྲོ་བོའི་ལྷ་ཚོགས་ཤར་དུ་འོང་ངོ་། །མ་ཡེངས་བར་ངོས་ཟིན་པར་གྱིས་ཤིག ཀྱཻ་རིགས་ཀྱི་བུ་དཔལ་ཆེན་པོ་བུདྡྷ་ཧེ་རུ་ཀ་ཞེས་བྱ་བ། སྐུ་མདོག་སྨུག་ནག་དབུ་གསུམ་ཕྱག་དྲུག་ཞབས་བཞི་བགྲད་པ། ཞེས་གཞུང་ལྟར་རྒྱས་པར་བཀྲོལ་ཞིང་ངོ་སྤྲད་དོ། །
༈ ཡང་ཞག་དགུ་པའི་ངོ་སྤྲོད་ནི།
གཞན་སོགས་གོང་ལྟར་ལས། ཁྲིའི་སྟེང་དུ་བཛྲ་ཧེ་རུ་ཀའི་གཟུགས་བཀོད་ཅིང་ཤེལ་རྡོ་བསྟན་ལ་འདི་སྐད་དོ། །ཡང་གོང་གི་ལྷ་དེ་ལ་འཇིགས་སྐྲག་སྐྱེས་ནས་བྲོས་པས་ངོ་མ་འཕྲོད་ན་ཁྲག་འཐུང་རྡོ་རྗེའི་རིགས་བསུ་བ་ལ་འོང་། ཀྱཻ་རིགས་ཀྱི་བུ་རྣམས་ཉོན་ཅིག ཁྲག་འཐུང་རྡོ་རྗེའི་རིགས་ཀྱི་གཙོ་བོ་བཛྲ་ཧེ་རུ་ཀ་ཞེས་བྱ་བ། ཞེས་གཞུང་ལྟར་རྒྱས་པར་བཀྲོལ་ཞིང་ངོ་སྤྲད་དོ། །ཡང་ཞག་བཅུ་པའི་ངོ་སྤྲོད་ནི། ཁྲིའི་སྟེང་དུ་རཏྣ་ཧེ་རུ་ཀའི་སྐུ་བསྟན་ཅིང་༑ ཤེལ་རྡོ་འགྲིམས་ཤིང་འདི་སྐད་དོ། །ཡང་ལས་སྒྲིབ་ཆེ་བ་རྣམས་ཀྱིས་དེ་ལ་སྔངས་སྐྲག་སྐྱེས་ནས་བྲོས་པས་ངོ་མ་འཕྲོད་པར། ཞག་བཅུ་ལ་ཁྲག་འཐུང་རིན་པོ་ཆེའི་རིགས་བསུ་བ་ལ་འོང་ངོ་། །ཀྱཻ་རིགས་ཀྱི་བུ་རྣམས་གསོན་ཅིག ཞག་བཅུ་པ་ལ། ཁྲག་འཐུང་རིན་པོ་ཆེའི་རིགས་རཏྣ་ཧེ་རུ་ཀ་ཞེས་བྱ་བ། ཞེས་རྒྱས་པར་ངོ་སྤྲད་དོ། །
༈ ཡང་ཞག་བཅུ་གཅིག་པའི་ངོ་སྤྲོད་ནི།
ཁྲིའི་སྟེང་དུ་པདྨ་ཧེ་རུ་ཀའི་སྐུ་གསལ་བར་བསྟན་ཅིང་། མན་ཤེལ་བསྟན་ལ་འདི་སྐད་དོ། །ཡང་བག་ཆགས་ངན་པའི་དབང་གིས་སྔངས་སྐྲག་སྐྱེས་ནས་ཕྱིར་བྲོས་ཏེ། ཡི་དམ་དུ་ངོ་མ་ཤེས་པས་གཤིན་རྗེར་མཐོང་ནས་ངོ་འཕྲོད་ན། ཞག་བཅུ་གཅིག་པ་ལ་ཁྲག་འཐུང་པདྨའི་རིགས་ཀྱིས་བསུ་བ་འོང་ངོ་༑ ༑ཀྱཻ་རིགས་ཀྱི་བུ་རྣམས་ཞག་བཅུ་གཅིག་པའི་དུས་སུ་ཁྲག་འཐུང་པདྨའི་རིགས། བཅོམ་ལྡན་འདས་པདྨ་ཧེ་རུ་ཀ་ཞེས་བྱ་བ། ཞེས་གཞུང་ལྟར་རྒྱས་པར་བཀྲོལ་ཞིང་ངོ་སྤྲད་དོ། །
༈ ཡང་ཞག་བཅུ་གཉིས་པའི་ངོ་སྤྲོད་ནི།
ཁྲིའི་སྟེང་དུ་ཀརྨ་ཧེ་རུ་ཀའི་སྐུ་བསྟན་ཅིང་འདི་སྐད་དོ། །ཡང་གོང་དུ་ལྷ་དེ་ལྟ་བུའི་སྐུ་ཤར་ཀྱང་། རང་སྣང་དུ་ངོ་མ་ཤེས་པས་འཁྲུལ། ད་ཞག་བཅུ་གཉིས་པ་ལ། ཁྲག་འཐུང་ལས་ཀྱི་རིགས་ཀྱིས་བསུ་བ་ལ་འོང་ངོ་། །ཀྱཻ་རིགས་ཀྱི་བུ་རྣམས་གསོན་ཅིག ཞག་བཅུ་གཉིས་པའི་དུས་སུ་ཁྲག་འཐུང་ལས་ཀྱི་རིགས་བཅོམ་ལྡན་འདས་ཀརྨ་ཧེ་རུ་ཀ་ཞེས་བྱ་བ། ཞེས་རྒྱས་པར་ངོ་སྤྲད་དོ། །ཁྱད་པར་ཁྲིའི་སྟེང་དུ། སྔ་ཕུབ་ལ་སྔར་ལྟར་འཇའ་ཚོན་བྲི། དེའི་དབུས་སུ་ཁྲག་འཐུང་རིགས་ལྔ །དེའི་ཕྱི་རོལ་ཀཽ་སེང་བཅུ་དྲུག སྒོ་མ་བཞི། དེའི་མཐའ་བསྐོར་དུ་དབང་ཕྱུག་ཉེར་བརྒྱད་ཀྱི་ཏིང་ཕོར་སྦྱར་ལ། ཀྱཻ་རིགས་ཀྱི་བུ་རྣམས་གསོན་ཅིག ད་ནི་ཁྲག་འཐུང་ཡོངས་རྫོགས་ཀྱི་སྣང་བ་འཆར་ཏེ། དབུས་སུ་བུདྡྷ་ཧེ་རུ་ཀ་ཡབ་ཡུམ། ཤར་ཏུ་བཛྲ་ཧེ་རུ་ཀ་ཡབ་ཡུམ། ལྷོར་རཏྣ་ཧེ་རུ་ཀ་ཡབ་ཡུམ། ནུབ་ཏུ་པདྨ་ཧེ་རུ་ཀ་ཡབ་ཡུམ། བྱང་དུ་ཀརྨ་ཧེ་རུ་ཀ་ཡབ་ཡུམ། རང་གི་ཀླད་པའི་དབུས་སུ་བུདྡྷ་ཧེ་རུ་ཀ་ཡབ་ཡུམ་ཐོན་ནས་རང་ལ་འཆར་རོ། །དེ་ལ་མ་སྐྲག་ཅིག མ་སྔངས་ཤིག མ་འཇིགས་ཤིག ཅེས་པ་དང་། ཕྱོགས་བཞི་ཀར་ངོ་སྤྲད་དོ། །ཁྲག་འཐུང་གི་ལྷ་ཚོགས་འདི་རྣམས་སྐུ་ཆེ་ལ་ཡན་ལག་རགས་པ་ནམ་མཁའ་དང་མཉམ་པར་འཆར་རོ། །དེའི་ཚེ་རང་སྣང་དུ་ངོ་ཤེས་པར་གྱིས་ཤིག ཡི་དམ་གྱི་ལྷ་རུ་ངོ་ཤེས་པར་གྱིས་ཤིག མ་སྐྲག་ཅིག མ་སྔངས་ཤིག མ་འཇིགས་ཤིག ཀྱཻ་རིགས་ཀྱི་བུ། རང་གི་ཀླད་པའི་ནང་གི་ཕྱི་རོལ་ན། ཀཽ་རཱི་མ་མོ་བརྒྱད་ཐོན་ནས་རང་ལ་འཆར་དུ་འོང་ངོ་། །དེ་ལ་མ་འཇིགས་ཤིག རང་གི་ཀླད་པའི་ཤར་ནས་ཀཽ་རཱི་དཀར་མོ་གཡས་ན་ཞིང་དབྱུག གཡོན་པས་བྷནྡྷ་དམར་གྱིས་བཀང་བ་བསྣམས་ནས་རང་ལ་འཆར་རོ། །དེ་ལ་མ་འཇིགས་ཤིག
དེ་ལྟར་གཞུང་ནས་ཀཽ་རཱི་བརྒྱད་དང་། སེང་ཧ་བརྒྱད་དང་། སྒོ་མ་བཞི་དང་། དབང་མོ་ཉེར་བརྒྱད་ལ་སོགས་པ་ཀུན་ལ་ངོ་སྤྲད་དོ། །དེ་ནས་ཞི་ཁྲོའི་སྨོན་ལམ་གདབ་བོ། །བསྔོ་བ་ལ་སོགས་པ་བྱའོ། །ཞི་ཁྲོའི་ངོ་སྤྲོད་དེ་དག་ཐམས་ཅད་ཀྱང་། རབ་ལ་ཆ་ལུགས་ཇི་ལྟ་བ་བཞིན་བྱ། དེ་མ་འཛོམ་ན་སྐུ་འདྲ་ཆེན་པོ་འམ་ཐང་ཀ་ལ་སོགས་ལ་ངོ་སྤྲད་དོ། །འོད་ལམ་ཡང་ཡེ་ཤེས་ལྔ་ལ་ཆོས་གོས་སོ་སོའི་ཁ་དོག་ལ། མེ་ལོང་ཆེ་ཆུང་ལྔ་ཙམ་མང་དུ་བསྒྲིག ལྷན་སྐྱེས་ཡེ་ཤེས་ཀྱི་འོད་ལམ་ཡང་དར་སྣ་གཤིབས་པ་ལ་མེ་ལོང་གིས་སྤྲས་པ། དེ་མ་འཛོམ་ན་རས་སམ་ཤོག་གུ་ལ་སོ་སོའི་ཚོན་གྱིས་བྱུགས་ཤིང་༑ ཐིག་ལེ་དང་ཐིག་ཕྲན་གྱིས་སྤྲས་པ། ལྷན་ཅིག་སྐྱེས་པའི་འོད་ལམ་ལ་ཡང་ཚོན་སྐུད་སྦྲེལ་བ་ལྟ་བུ་བྲིས་ལ། ཐིག་ལེ་དང་ཐིག་ཕྲན་གྱིས་སྤྲས་པ་བྱ། དེ་ཡང་ངོ་སྤྲད་ལ་མེད་ཐབས་མེད་པའི་རྫས། རྡོ་རྗེ་སེམས་དཔའ་གསལ་བྱེད་ཐུགས་ཀྱི་མེ་ལོང་ཞེས་བྱ་བ། མན་ཤེལ་ཟུར་མང་ལ་སྐྱོན་མེད་པ་སྒོ་མ་འགགས་པར་གསལ་བ། རབ་ཁྲུ་གང་། འབྲིང་མཐོ་གང་། ཐ་མ་ཡང་ཚོན་གང་པ་ཡན་ཆད་བཅང་བར་བྱའོ། །
གཞན་ཡང་ངོ་སྤྲོད་ལ་དགོས་པའི་རྫས་དང་ཡོད་བྱད་ཆེ་འབྲིང་ཆུང་སོགས་ཐམས་ཅད་ཚང་བར་བསོག་ཅིང་། བླ་མ་ཡི་དམ་མཁའ་འགྲོ་ཆོས་སྐྱོང་ཡུལ་ལྷ་གཞི་བདག་དང་བཅས་པ་ལ་ཚོགས་དང་གཏོར་མས་དགྱེས་པ་བསྐང་ཞིང་། སློབ་མ་ཡང་ཆོས་ཁྲིད་མ་ཐོབ་པ་རྣམས་ལ་མི་བྱེད་དོ། །སྔར་གོང་ནས་དབང་ཁྲིད་ཐོབ་པ་རྣམས་ལ་རུང་ངོ་། །གནད་ཟབ་མོ་རྣམས་ལ། ལོང་མེད་དང་། བྲེལ་སྟབས་དང་། བསླུ་ཆོས་དང་། ཚོད་ཡོད་ཀྱི་དབང་དུ་མ་སོང་བར། དཔོན་སློབ་ཐམས་ཅད་ཀྱི་ལུས་ངག་ཡིད་གསུམ་དལ་བའི་ངང་ནས་ངོ་སྤྲད་པར་བྱའོ། །
དེ་ཡང་དུས་ནི། སྤྲིན་དང་ན་བུན་རླུང་འཚུབས་ལ་སོགས་པ་མེད་ཅིང་། ནམ་མཁའ་རྐྱེན་བྲལ་ཤིན་ཏུ་དངས་པ་དང་སྐབས་བསྟུན་པ་ནི་གནད་ཟབ་མོ་ཡིན་ནོ། །དེ་ཡང་སྔ་དྲོའམ། ཕྱི་དྲོ་གང་རུང་ལ་འབད་པར་བྱའོ། །ནུབ་མོ་མར་མེ་ལ་ངོ་སྤྲད་པ་ནི། སྟེགས་བུའི་ཁར་མར་མེ་ཉི་ཤུ་རྩ་གཞིའི་རྡེའུ་ཉི་ཤུ་རྩ་བརྒྱད་ཅེས་བྱ་མཆན། བརྒྱད་བཤམས་ལ༑ མན་ཤེལ་ལ་བལྟས་ནས་ངོ་སྤྲོད་པ་ནི། སློབ་དཔོན་གྱིས་འདི་སྐད་དོ། །ཀྱཻ་རིགས་ཀྱི་བུ་རྣམས་འོག་ཞི་བའི་དཀྱིལ་འཁོར་སྟེང་ཁྲོ་བོའི་དཀྱིལ་འཁོར་ཡིན། བརྡའ་མིག་གིས་མཐོང་བ་ཡིན། རང་འཆི་བའི་དུས་སུ་ཆོས་ཉིད་བར་དོར་འོད་གསལ་གྱི་དཀྱིལ་འཁོར་འདི་འདྲ་འཆར་རོ། །དེ་ཡང་ཆེ་བས་ནམ་མཁའ་ཁེབ་པ། འབྲིང་རི་བོ་མཆོག་རབ་ཙམ། ཆུང་བ་ཕུབ་ཙམ་དུ་འཆར་བས་དེ་ཡང་རང་སྣང་དུ་ངོ་ཤེས་པར་གྱིས་ཤིག མདུན་གྱི་ནམ་མཁར་མར་མེ་ལྔ་བརྩེགས་ལ་སོགས་པ་འཇའ་འོད་ཟེར་དང་བཅས་པ་མཐོང་བ་ལྟར། ད་ལྟར་རང་གི་སྙིང་གར་ཞི་བའི་དཀྱིལ་འཁོར་བཞི་བཅུ་རྩ་གཉིས་གནས་ཤིང་སྙིང་ནང་དུ་ཉི་ཤུ་རྩ་བརྒྱད། ཕྱོགས་བཞིའི་སྒོ་བ་ཡབ་ཡུམ་བརྒྱད། ཐུབ་དྲུག་ནི་གནས་དྲུག་ཏུ་བཞུགས་སོ། །ཞི་བ་གནས་འགྱུར་གྱི་ཁྲོ་བོ་ཞེས་བྱ་བ། ཐོད་པའི་འོག་ཀླད་པའི་སྟེང་། ཀླད་རྒྱའི་མཚམས་ན་འབར་བ་ལྔ་བཅུ་རྩ་བརྒྱད་བཞུགས་སོ། །བར་དོའི་སྐབས་སུ་ཡེ་ཤེས་རྣམ་པ་ལྔའི་བདག་ཉིད་ཞི་ཁྲོའི་ལྷ་ཚོགས་ཐམས་ཅད་འོད་དང་ཟེར་དུ་འཆར་བའི་དུས་སུ་རང་སྣང་ལས་བྱུང་བ་ཡིན་པས། ངོ་ཤེས་པར་གྱིས་ཤིག མ་འཇིགས་ཤིག མ་སྔངས་ཤིག རང་སྣང་ཆོས་ཉིད་ཀྱི་དཀྱིལ་འཁོར་དུ་ངོ་ཤེས་པར་གྱིས་ཤིག ཅེས་ངོ་སྤྲད་དོ། །རྟགས་ཀྱི་ངོ་སྤྲད། བྲེ་གུ་དང་། ཙཀྵུ་ལ་ངོ་སྤྲད་པ་ནི། ད་ལྟ་ཡང་ཞི་ཁྲོ་རང་ལུས་ལ་གནས་པའི་རྟགས་སུ། མིག་གཉིས་ཀྱི་མགོ་མཇུག་མཛུབ་མོས་མནན་པས། རང་གི་འོད་ཁྲ་ཆིལ་ཆིལ་འཆར་བར་འགྱུར་རོ། །དེ་ཡེ་ཤེས་ཀྱི་རང་འོད་ལྷར་བཅས་ལུས་ལ་གནས་པའི་བརྡའོ། །ཕྱིས་ཆོས་ཉིད་ཀྱི་བར་དོར་འཆར་བར་འགྱུར་རོ། །ཡང་ལག་མཐིལ་གྱིས་མིག་གཉིས་ཤེད་ཆེར་མནན་པས་ཟེར་མཚོན་ཆའི་རྩེ་མོ་གཟེངས་པ་ལྟར་འཆར་རོ། །ཕྱིས་ཆོས་ཉིད་ཀྱི་བར་དོར་འཆར་བའི་རྟགས་སོ༔ ཆོས་ཉིད་ཀྱི་རང་སྒྲ་གླང་པོ་ཆེའི་འུར་སྒྲ་ལ་ངར་སྤྲད་ནི༔ རྣ་བའི་བུག་པ་གཉིས་མཛུབ་མོ་གཉིས་ཀྱིས་མནན་པས་སྒྲ་འུ་རུ་རུ་གྲགས་པ་ནི་ཆོས་ཉིད་རང་སྒྲ་འབྲུག་སྟོང་ལྡིར་བ་ཙམ་ཅིག་ད་ལྟར་རང་ལ་གནས་པའི་བརྡའོ། །ཕྱིས་ཆོས་ཉིད་བར་དོར་འཆར་བས་སྒྲ་ཐམས་ཅད་རང་སྒྲར་ངོ་ཤེས་པར་གྱིས་ཤིག ཅེས་ངོ་སྤྲད་དོ། །མར་མེ་བསྡུ་ཞིང་སྨོན་ལམ་བྱའོ། །
དེ་ནས་བར་དོར་གཞི་སྣང་ཡེ་ཤེས་ཀྱི་ངོ་བོར་ངོ་སྤྲད་པ་ནི། གནས་ཁང་ཤིན་ཏུ་ངམ་ནག་པ་ལ། ཉི་ཞུར་འཆར་བའི་བུ་ག་ནི་མདུང་ཤིང་ཙམ་གྱིས་ཕུག་པ་ལ། ཉི་ཟླའི་ཟེར་ཐག་སེང་བ་དེ་ལ་མེ་ལོང་ཟེད་པར་བྱའོ། །ཤེལ་ཀྱང་ཉི་ཟེར་དེ་ལ་བསྒྲིལ། མུན་ཁང་འཇའ་ཡི་གང་ནས་འོང་ངོ་༑ ༑དེའི་དུས་སུ་གཉིད་ལོག་གི་འཕར་རྩ་མནན་པ་དང་། གར་གིང་ཁྲོ་འབག་མང་པོའི་བྱེད་ཚུལ་ཐམས་ཅད་ནི། ཤེལ་རྡོ་ངོ་སྤྲོད་མཐོང་བ་རང་གྲོལ་ལྟར་རྒྱས་པར་བྱའོ། །དེ་ནས་སྐུ་གསུམ་ངོ་སྤྲོད་ཀྱང་ལོང་ཁྱབ་དང་བསྟུན་ལ་བྱའོ། །དེ་དག་ནི་བར་དོར་གཞི་རང་སྣང་གི་ངོ་སྤྲོད་དོ། །དེ་དག་ཐམས་ཅད་ཀྱིས་ཆོས་ཉིད་བར་དོ་ལ་ངོ་སྤྲད་པ་རྣམས་ཐལ་ལོ། །ད་ནི་ཆོས་ཡིད་ལ་མི་དྲན་ཅིང་།
དགེ་སྡིག་འཆོལ་ཉོག་ཏུ་སྤྱོད་པ་རྣམས་ལ་སྲིད་པ་བར་དོ་ལ་ངོ་སྤྲད་པ་ནི། ཁྲིའི་སྟེང་ན་འགྲོ་བ་རིགས་དྲུག་གི་འོད་ལམ་དྲུག་བཀྲམ་ལ། ལོང་སྐབས་བྱུང་ན་ཤེལ་རྡོ་ཡང་དུས་ལ་བབས་པའི་ཚེ་བལྟ་རུ་བཅུག་གོ །སྲིད་པ་བར་དོའི་ཐོས་གྲོལ་ཆེན་མོར་ཇི་ལྟར་གསུངས་བཞིན་དུ་ངོ་རྒྱས་པར་སྤྲད་པར་བྱའོ། །དེའི་ནུབ་མོ་སྲིད་པ་བར་དོའི་ངོ་སྤྲོད་དགེ་སྡིག་རང་གཟུགས་སྟོན་པའི་གདམས་པ་སྲིད་པ་རང་གྲོལ་གྱི་གཞུང་ལྟར་ངོ་སྤྲོད་རྒྱས་པར་བྱ་བ་ནི་གལ་ཆེའོ༑ ༑དེ་དག་ཐམས་ཅད་དྲིལ་བས་ཆོས་ཡིད་ལ་མི་དྲན་ཅི། དགེ་སྡིག་འཆོལ་ཉོག་ཏུ་སྤྱོད་པ་རྣམས་ལ་སྲིད་པ་བར་དོའི་སྣང་ཚུལ་ངོ་སྤྲོད་པའོ། །དེ་ལྟར་ངོ་སྤྲོད་ཀྱི་རིམ་པ་རྣམས་ཀྱང་བསླབ་བྱ་དང་ལྡན་པར་བྱ་ཞིང་། སློབ་མ་རྣམས་ཀྱིས་བླ་མ་ལ་མཎྜལ་ཕུལ་ཞིང་བླ་མ་ལ་དགྱེས་པ་བསྒྲུབ། བླ་མས་ཀྱང་དད་ལྡན་དང་བ་འདྲེན་པའི་སྤྱོད་ལམ་དང་ལྡན་པས། སློབ་མ་རྣམས་ཀྱི་ཤེས་རྒྱུད་འབོལ་ཚིལ་གྱིས་མ་སོང་བར་དུ་ཐབས་ཀྱིས་ངོ་སྤྲད་ཅིང་སྲང་ལ་འཇུག་པར་བྱའོ། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། བར་དོ་ཐོས་གྲོལ་གྱི་ངོ་སྤྲོད་མཐོང་བ་རང་གྲོལ་གྱི་ལག་ལེན་རྣམས། མཚུངས་མེད་གུ་རུ་རཏྣ་སུར་ཡཱ་ཙནྡྲ་རསྨིའི་ཞལ་གྱིས་གསུངས་པའི་བདུད་རྩི་ལ་བརྟེན་ཅིང་། ཅུང་ཟད་ཙམ་ཡིད་ལ་མ་དྲན་པ་རྣམས་བར་དོ་གསང་སྐོར་ནས་བཅུས་ཤིང་། རང་བཟོ་ནི་གཅིག་ཀྱང་མི་དམིགས་པའི་ཟིན་བྲིས་འདི་གུ་རུ་པདྨའི་མཚན་ཅན་གྱི་གསུང་ཆོས་ལ་བརྟེན་ནས། བློ་དམན་རྣམས་ཀྱི་དོན་དུ་དུས་མཐའ་བཙུན་པ་རྒྱ་ར་བ་ནམ་མཁའ་ཆོས་ཀྱི་རྒྱ་མཚོས་རྟ་ལོ་ཟླ་བ་ལྔ་པ་ལ། སྨན་མོ་བཀྲ་ཤིས་རྫོང་གི་ཡང་དབེན་དུ་བྲིས་པ་འདིས་སངས་རྒྱས་ཀྱི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་ཤིང་། སེམས་ཅན་ཐམས་ཅད་བར་དོ་རང་ངོ་ཤེས་ནས་མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག། །།མངྒ་ལམ། བྷ་ཝནྟུ།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་མཐོང་བ་རང་གྲོལ་གྱི་མར་མེའི་ངོ་སྤྲོད་ཀྱི་ལྷན་ཐབས་བཞུགས་སོ། །
ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་མཐོང་བ་རང་གྲོལ་ནང་ནས་ནི། སྣང་གསལ་མར་མེ་གསལ་བའི་ངོ་སྤྲོད་ཀྱིས༔ བར་དོ་རྟོག་མེད་གསལ་བའི་ངོ་སྤྲོད་བྱ༔ ཞེས་གསུངས་པས། དཀྱིལ་འཁོར་གྱི་མཐའ་ལ་མར་མེ་བརྒྱ་འམ། བཞི་བཅུ་རྩ་གཉིས་སམ་ཉེར་གཅིག་གམ་ཐ་ན་ལྔའམ། ལྷ་གྲངས་དང་མཉམ་པར་བཀོད་ལ། ཤེལ་མིག་ལ་སྦྱར་ཏེ་བལྟས་པས། གསུམ་ཐོག་བཞི་ཐོག་ཙམ་དུ་འཆར་རོ། །ཀྱཻ་རིགས་ཀྱི་བུ་རྣམས་འོག་ཏུ་ཞི་བའི་དཀྱིལ་འཁོར་ཡིན། སྟེང་མ་ཁྲོ་བོའི་དཀྱིལ་འཁོར་ཡིན། བརྡ་མིག་གིས་མཐོང་བ་ཡིན། རང་འཆི་བའི་དུས་སུ་ཆོས་ཉིད་བར་དོར་འོད་གསལ་གྱི་དཀྱིལ་འཁོར་འདི་འདྲ་བ་འཆར་རོ། །
དེ་ཡང་ཆེ་བས་ནམ་མཁའ་ཁེངས་པ། འབྲིང་པོ་ནི་རི་བོ་མཆོག་རབ་ཙམ། ཆུང་བ་ལ་སྦ་ཕུབ་ཙམ་དུ་འཆར་བས། དེ་ཡང་རང་སྣང་དུ་ངོ་ཤེས་པར་གྱིས་ཤིག མདུན་གྱི་ནམ་མཁར་མར་མེ་ལྔ་བརྩེགས་དང་། སུམ་བརྩེགས་ལ་སོགས་ཟེར་དང་བཅས་པ་མཐོང་བ་ལྟར་ད་ལྟ་རང་གི་སྙིང་གར་ཞི་བའི་ལྷ་ཚོགས་བཞི་བཅུ་རྩ་གཉིས་གནས་ཤིང་། ཞི་བ་གནས་འགྱུར་གྱི་ཁྲོ་བོ་ཆེན་པོ་ཞེས་བྱ་བ། ཐོད་པའི་འོག ཀླད་པའི་སྟེང་། ཀླད་རྒྱའི་མཚམས་ན་འབར་བ་ཁྲག་འཐུང་ལྔ་བཅུ་རྩ་བརྒྱད་བཞུགས་པ། བར་དོའི་སྐབས་སུ་ཡེ་ཤེས་རྣམ་པ་ལྔའི་བདག་ཉིད་ཞི་ཁྲོ་ལྷ་ཚོགས་ཐམས་ཅད་འོད་དང་ཟེར་དུ་འཆར་བའི་དུས་སུ། རང་སྣང་ལས་བྱུང་བ་ཡིན་པས། ངོ་ཤེས་པར་གྱིས་ཤིག དེ་ཡང་ལུས་དང་སེམས་བྲལ་བའི་དུས་སུ། ཆོས་ཉིད་ཀྱི་བར་དོར་ཞི་ཁྲོའི་སྐུ་དང་འཇའ་དང་འོད་ཀྱི་རང་བཞིན་ནམ་མཁའ་ཁྱབ་པར་འཆར་རོ། །མར་མེ་འདི་དག་སྣང་ལ་རང་བཞིན་མེད་པ་བཞིན་དུ། ཞི་ཁྲོའི་སྐུ་དེ་དག་ཀྱང་། སྣང་ལ་རང་བཞིན་མེད་པར་ཤེས་པར་གྱིས་ཤིག མར་མེ་འདི་དག་འགུལ་ཞིང་འཕྲིགས་པ་བཞིན་ཏུ། ཞི་ཁྲོའི་སྐུ་དེ་དག་ཐམས་ཅད་ནམ་མཁའི་དབྱིངས་སུ་འགུལ་བ། འཕྲིགས་པ། ཡོམ་ཡོམ་པ་འཆར་བས༑ ཡི་དམ་གྱི་ལྷ་ཡིན་པར་ངོ་ཤེས་པར་གྱིས་ཤིག ཡང་མེ་ལོང་མཐོང་སྐོར་མ་སྟེང་ནས་མར་ཁ་སྦུབས་ནས་བལྟས་པས། འོད་ཀྱི་དཀྱིལ་འཁོར་ནམ་མཁར་འཆར་རོ༑ ༑ཡང་ལྷའི་བུས་ཕྱག་སོར་ལ་ངོ་སྤྲད་པ་ཞེས་བྱ་བ། ཕུག་རོན་གྱི་དོང་དུ་མར་མེ་ལ་གཏད་ནས་བལྟས་པས་འཇའ་འོད་སྣ་ལྔ་འགུལ་འཕྲིགས་སུ་འཆར་རོ། །དེ་དག་ཀྱང་བར་དོ་ཡེ་ཤེས་ཀྱི་སྣང་བ་ཡིན་པས་ངོ་ཤེས་པར་གྱིས་ཤིག གང་ཤར་ཐམས་ཅད་རང་སྣང་ལས་བྱུང་བ་ཡིན་པས་ངོ་ཤེས་པར་གྱིས་ཤིག མ་འཇིགས་ཤིག མ་སྐྲག་ཅིག མ་སྔངས་ཤིག རང་སྣང་ཆོས་ཉིད་ཀྱི་དཀྱིལ་འཁོར་དུ་ངོ་ཤེས་པར་གྱིས་ཤིག ཅེས་གང་ཤར་ཐམས་ཅད་རང་སྣང་དུ་ངོ་སྤྲད་དོ། །
འོད་ཀྱི་ངོ་སྤྲད་རྒྱ་མཚོ་ཨར་གཏད་ནི། མིག་གཉིས་མཛུབ་མོས་མནན་པས། འོད་སྐོར་འོང་སྟེ། ད་ལྟ་སྙིང་གི་ནང་ན་ཞི་བའི་སྐུ་འཇའ་འོད་ཀྱི་རྣམ་པར་བཞུགས་ཤིང་། དེའི་རྩལ་ཀླད་པ་དུང་ཁང་གི་གཞལ་ཡས་སུ་ཁྲོ་བོའི་ལྷ་ཚོགས་བཞུགས་ནས་ཡོད་པའི་བརྡ་ཡིན་ནོ། །ངོ་ཤེས་པར་གྱིས་ཤིག རྒྱ་མཚོ་རྦ་རླབས་ཞེས་སམ་ཆོས་ཉིད་ཀྱི་རང་སྒྲ་གླང་པོ་ཆེའི་འུར་སྒྲ་ལ་ངོ་སྤྲོད་པ་ནི། རྣ་བ་གཉིས་མཛུབ་མོས་མནན་པས་གཏིང་ནས་འུར་ཏིང་གི་སྒྲ་འོང་སྟེ། ཆོས་ཉིད་བར་དོར་ཆོས་ཉིད་རང་སྒྲ་འབྲུག་སྟོང་ལྡིར་བ་ཙམ་འོང་བའི་བརྡ་ཡིན་ནོ། །གཞན་ནས་འབྱུང་བ་མ་ཡིན་ཞིང་། དེ་རང་སྣང་གི་སྒྲ་ཡིན་པས་ངོ་ཤེས་པར་གྱིས་ཤིག ཆོས་ཉིད་ཟེར་གྱི་ངོ་སྤྲོད་ནི། མིག་གཉིས་མཛུབ་མོས་ཡུན་རིང་དུ་མནན་པས་ཟེར་དང་ཐིག་ལེ་ལུག་གུ་རྒྱུད་རྒྱ་ཆེ་བ། འགུལ་འཕྲིགས་ཡོམ་ཞིང་འཕྲོ་སྟེ། ཆོས་ཉིད་བར་དོར་ཟེར་གྱི་སྣང་བ་འཆར་བའི་རྟགས་ཡིན་པས། ངོ་ཤེས་པར་གྱིས་ཤིག སྒྲ་ཐམས་ཅད་རང་སྒྲ། འོད་ཐམས་ཅད་རང་འོད། ཟེར་ཐམས་ཅད་རང་ཟེར། རང་སྣང་ཆོས་ཉིད་ཀྱི་དཀྱིལ་འཁོར་དུ་ངོ་ཤེས་པར་གྱིས་ཤིག ཅེས་བརྗོད་དོ། །དེ་ནས་མར་མེ་རྣམས་བསྡུ་ཞིང་སྨོན་ལམ་བྱའོ། །ས་མ་ཡཱ། ཟབ་ཆོས་ཞི་ཁྲོ་དགོངས་པ་རང་གྲོལ་ལས། ངོ་སྤྲོད་མཐོང་བ་རང་གྲོལ་གྱི་མར་མེ་ངོ་སྤྲོད་ལྷན་ཐབས་འདི་ནི། རང་འདྲ་བློ་དམན་རྣམས་ཀྱི་དོན་དུ། རྒྱ་བཙུན་ནམ་མཁའ་ཆོས་ཀྱི་རྒྱ་མཚོས་བྲིས་པས། སེམས་ཐམས་ཅད་རང་སྣང་ཆོས་ཉིད་ཀྱི་དཀྱིལ་འཁོར་དུ་ངོ་ཤེས་པར་གྱུར་ཅིག། །།
མངྒ་ལམ། བྷ་ཝནྟུ།
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ ཤེལ་རྡོ་ངོ་སྤྲོད་མཐོང་བ་རང་གྲོལ་བཞུགས་སོ༔ ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔ ཤེལ་རྡོ་ངོ་སྤྲོད་དུས་ཀྱི་ཆོས་བཤད་ནི༔ མུན་ཁང་ནང་གི་ཉི་ཟེར་མདུང་བཞུར་ཙམ༔ བསྟན་ནས་སློབ་བུ་ཐམས་ཅད་གྲལ་ལ་བསྒྲིགས༔ སློབ་དཔོན་གྱིས་ནི་སློབ་བུ་རེ་རེ་བཞིན༔ གཉིད་ལོག་འཕར་རྩ་དལ་བུས་མནན་པ་ཡིས༔ བར་དོ་དང་པོའི་འོད་གསལ་འཆར་བར་འགྱུར༔ དེ་ནས་བརྒྱལ་བ་སངས་ལ་ཁད་པ་དང༔ གར་གིང་ཁྲོ་འབག་འཇིགས་གཟུགས་མང་པོ་ཡིས༔ རྔ་གླིང་རོལ་ཆ་ཧཱུྃ་ཕཊ་ཧ་སྒྲ་སྒྲོགས༔ དེ་ཚེ་སློབ་དཔོན་ཉིད་ཀྱིས་ཉི་ཞུར་ལ༔ མེ་ལོང་ཤེལ་རྡོ་སྤྲད་དེ་སྤེལ་བ་ཡིས༔ འོད་དང་ཟེར་དང་འཇའ་འོད་སྣ་ལྔ་ཡིས༔ འགུལ་འཁྲིགས་སྣ་ཚོགས་མུན་ཁང་གང་བར་འགྱུར༔ དེ་ཚེ་ཐམས་ཅད་སྔངས་སྐྲག་ངུ་འབོད་སྟོན༔ དེ་ནས་སློབ་དཔོན་ཉིད་ཀྱིས་བར་དོ་ཡི༔ ངོ་སྤྲད་ཐམས་ཅད་སྐབས་དང་སྦྱར་དེ་གསུང༔ ཁྱད་པར་ཤེལ་རྡོའི་ངོ་སྤྲོད་ལྔ་ཚན་དུ༔ འདི་ལྟར་བླ་མས་ཚིག་གིས་ངོ་སྤྲད་དོ༔ ཨེ་མ་ཧོ༔ རྡོ་ཡི་སྙིང་པོ་རིན་ཆེན་མན་ཤེལ་འདི༔ རྡོ་རྗེ་སེམས་དཔའི་མེ་ལོང་ཞེས་བྱ་སྟེ༔ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས༔ འགྲོ་བའི་དོན་དུ་མི་ཡུལ་འདིར་བབས་ཏེ༔ སྐུ་ལྔ་ཡེ་ཤེས་ངོ་སྤྲད་སྟེན་དུ་བཟང༔ ཤེལ་འདི་གཞི་མ་འགྱུར་མེད་བསྟན་པ་འདི༔ ཆོས་སྐུའི་དགོངས་པ་གཞི་ལ་ཁྱབ་པའི་བརྡའ༔ དབྱིབས་དང་ཁ་དོག་ལེགས་པར་གསལ་བ་འདི༔ ལོངས་སྐུ་མཚན་དང་དཔེ་བྱད་ལྡན་པའི་བརྡའ༔ འོད་ཟེར་ལྔ་ལྡན་ཕྱི་རུ་འཕྲོ་བ་འདི༔ གང་ལ་གང་འདུལ་སྤྲུལ་སྐུར་འཕྲོ་བའི་བརྡའ༔ ཕྱི་ནང་མེད་པར་འགག་མེད་གསལ་བ་འདི༔ ཆོས་ཀྱི་སྐུ་ལ་མདུན་རྒྱབ་མེད་པའི་བརྡའ༔ འཇའ་འོད་སྣ་ལྔ་རང་ལ་འཆར་བ་འདི༔ ཡེ་ཤེས་ལྔ་ལྡན་ཡེ་ནས་གསལ་བའི་བརྡའ༔ འདི་ཉིད་ཆོས་སྐུ་དངོས་ནི་མ་ཡིན་ཏེ༔ དཔེ་འདི་ཇི་བཞིན་དེ་ལྟར་ཤེས་པར་གྱིས༔ རིགས་ཀྱི་བུ་རྣམས་རང་གི་སེམས་ལ་ལྟོ༔ རང་སེམས་རིག་པ་གཤིས་ཀྱི་འདུག་ཚུལ་ཡང༔ རིན་ཆེན་མེན་ཤེལ་འདི་ཡིས་ངོ་སྤྲད་ན༔ ཤེལ་འདི་ཕྱི་ནང་སྟེང་འོག་མེད་པ་ལྟར༔ སེམས་ལ་ཕྱི་ནང་སྟེང་འོག་མེད་པའི་བརྡའ༔ ཤེལ་འདི་ཟང་ཐལ་སྒྲིབ་མེད་གསལ་བ་ལྟར༔ སེམས་ཉིད་སྒྲིབ་མེད་ཟང་ཐལ་གསལ་བའི་བརྡའ༔ ཤེལ་ལ་འོད་ཟེར་ལྔ་ལྡན་འཕྲོ་བ་འདི༔ སེམས་ཀྱི་རིག་རྩལ་ཅིར་ཡང་འཕྲོ་བའི་བརྡ༔ འོད་དང་ཟེར་ལ་རང་བཞིན་མེད་པ་ལྟར༔ རྟོག་པ་རང་བཞིན་མེད་པར་འཕྲོ་བའི་བརྡ༔ ཤེལ་གྱི་འཇའ་འོད་ཁ་དོག་ལྔ་ལྡན་འདི༔ རང་བཞིན་ཤེས་ན་ཡེ་ཤེས་ལྔ་ཡིན་ཏེ༔ དེ་ཡང་མཐིང་ཀ་ཆོས་དབྱིངས་ཡེ་ཤེས་བརྡ༔ འོད་ཟེར་དཀར་པོ་མེ་ལོང་ཡེ་ཤེས་བརྡ༔ འོད་ཟེར་སེར་པོ་མཉམ་ཉིད་ཡེ་ཤེས་བརྡ༔ འོད་ཟེར་དམར་པོ་སོར་རྟོག་ཡེ་ཤེས་བརྡ༔ འོད་ཟེར་ལྗང་གུ་བྱ་གྲུབ་ཡེ་ཤེས་བརྡ༔ མ་ཤེས་འཁྲུལ་ན་ཉོན་མོང་དུག་ལྔ་སྟེ༔ དེ་ཡང་འོད་ཟེར་མཐིང་ག་ཞེ་སྡང་ལ༔ འོད་ཟེར་དཀར་པོ་ཉོན་མོངས་གཏི་མུག་བརྡ༔ འོད་ཟེར་སེར་པོ་ཉོན་མོངས་ང་རྒྱལ་བརྡ༔ འོད་ཟེར་དམར་པོ་ཉོན་མོངས་འདོད་ཆགས་བརྡ༔ འོད་ཟེར་ལྗང་ཁུ་ཉོན་མོངས་ཕྲག་དོག་གོ༔ འོད་ལྔ་ཤེས་ན་རྒྱལ་བ་རིགས་ལྔ་སྟེ༔ འོད་ཟེར་མཐིང་ག་རྡོ་རྗེ་སེམས་དཔའ་ཡིན༔ འོད་ཟེར་དཀར་པོ་རྣམ་པར་སྣང་མཛད་ཡིན༔ འོད་ཟེར་སེར་པོ་རིན་ཆེན་འབྱུང་ལྡན་ཡིན༔ འོད་ཟེར་དམར་པོ་སྣང་བ་མཐའ་ཡས་ཡིན༔ འོད་ཟེར་ལྗང་གུ་དོན་ཡོན་གྲུབ་པ་ཡིན༔ ངོ་མ་ཤེས་ན་ཉོན་མོངས་ཕུང་པོ་ལྔ༔ དེ་ཡང་མཐིང་ཀ་རྣམ་ཤེས་ཕུང་པོ་ཡིན༔ འོད་ཟེར་དཀར་པོ་གཟུགས་ཀྱི་ཕུང་པོ་ཡིན༔ འོད་ཟེར་སེར་པོ་ཚོར་བའི་ཕུང་པོ་ཡིན༔ འོད་ཟེར་དམར་པོ་འདུ་ཤེས་ཕུང་པོ་ཡིན༔ འོད་ཟེར་ལྗང་གུ་འདུ་བྱེད་ཕུང་པོ་ཡིན༔ འོད་ལྔའི་དོན་རྟོགས་ཡུམ་མཆོག་ལྔ་ཡིན་ཏེ༔ འོད་ཟེར་མཐིང་ག་ནམ་མཁའ་དབྱིངས་ཕྱུག་མ༔ འོད་ཟེར་དཀར་པོ་སངས་རྒྱས་སྤྱན་མ་ཡིན༔ འོད་ཟེར་སེར་པོ་ཡུམ་མཆོག་མཱ་མ་ཀཱི༔ འོད་ཟེར་དམར་པོ་ཡུམ་མཆོག་གོས་དཀར་མོ༔ འོད་ཟེར་ལྗང་གུ་དམ་ཚིག་སྒྲོལ་མའོ༔ ངོ་མ་ཤེས་ན་འབྱུང་བ་ལྔ་ཡིན་ཏེ༔ འོད་ཟེར་མཐིང་ཀ་འབྱུང་བ་ནམ་མཁའི་ཁམས༔ འོད་ཟེར་དཀར་པོ་འབྱུང་བ་ཆུ་ཡི་ཁམས༔ འོད་ཟེར་སེར་པོ་འབྱུང་བ་ས་ཡིན་ཏེ༔ འོད་ཟེར་དམར་པོ་འབྱུང་བ་མེ་ཡི་ཁམས༔ འོད་ཟེར་ལྗང་གུ་འབྱུང་བ་རླུང་ཡིན་ནོ༔
འོད་ལྔ་ཤེས་ན་རིགས་ལྔའི་རང་བཞིན་ཏེ༔ དེ་ཡང་འོད་ཟེར་མཐིང་ཀ་རྡོ་རྗེའི་རིགས༔ འོད་ཟེར་དཀར་པོ་བདེར་གཤེགས་རིགས་ཡིན་ནོ༔ འོད་ཟེར་སེར་པོ་རིན་པོ་ཆེ་ཡི་རིགས༔ འོད་ཟེར་དམར་པོ་པདྨ་རིགས་ཡིན་ནོ༔ འོད་ཟེར་ལྗང་གུ་ལས་ཀྱི་རིགས་ཡིན་ནོ༔ ངོ་མ་ཤེས་ན་འབྱུང་བ་རླུང་ལྔ་སྟེ༔ འོད་ཟེར་མཐིང་ཀ་ནམ་མཁའ་གོ་འབྱེད་རླུང༔ འོད་ཟེར་དཀར་པོ་ཆུ་རླུང་གཤེར་བྱེད་རླུང༔ འོད་ཟེར་སེར་པོ་ས་རླུང་ལྗིད་འཐིབས་རླུང༔ འོད་ཟེར་དམར་པོ་མེ་རླུང་སྲེག་བྱེད་རླུང༔ འོད་ཟེར་ལྗང་གུ་སྤྱོད་བྱེད་རླུང་གི་རླུང༔ འོད་ལྔའི་དོན་ཤེས་ཞིང་ཁམས་ལྔ་ཡིན་ཏེ༔ འོད་ཟེར་མཐིང་ག་སྡུག་པོ་བཀོད་པའི་ཞིང༔ འོད་ཟེར་དཀར་པོ་མངོན་པར་དགའ་བའི་ཞིང༔ འོད་ཟེར་སེར་པོ་དཔལ་དང་ལྡན་པའི་ཞིང༔ འོད་ཟེར་དམར་པོ་བདེ་བ་ཅན་གྱི་ཞིང༔ འོད་ཟེར་ལྗང་གུ་ལས་རབ་རྫོགས་པའི་ཞིང༔ ངོ་མ་ཤེས་ན་འོད་ལྔ་ཕྱོགས་ལྔ་སྟེ༔ དེ་ཡང་འོད་ཟེར་མཐིང་ག་དབུས་ཀྱི་ཕྱོགས༔ འོད་ཟེར་དཀར་པོ་འདི་ནི་ཤར་ཕྱོགས་ཡིན༔ འོད་ཟེར་སེར་པོ་འདི་ནི་ལྷོ་ཡི་ཕྱོགས༔ འོད་ཟེར་དམར་པོ་འདི་ནི་ནུབ་ཕྱོགས་ཏེ༔ འོད་ཟེར་ལྗང་གུ་བྱང་གི་ཕྱོགས་ཡིན་ནོ༔ འོད་ལྔའི་དོན་ཤེས་ཁྲག་འཐུང་རིགས་ལྔའི་སྐུ༔ འོད་ཟེར་མཐིང་ག་བཛྲ་ཧེ་རུ་ཀ༔ འོད་ཟེར་དཀར་པོ་བུདྡྷ་ཧེ་རུ་ཀ༔ འོད་ཟེར་སེར་པོ་རཏྣ་ཧེ་རུ་ཀ༔ འོད་ཟེར་དམར་པོ་པདྨ་ཧེ་རུ་ཀ༔ འོད་ཟེར་ལྗང་གུ་ཀརྨ་ཧེ་རུ་ཀ༔ ངོ་མ་ཤེས་ན་ཉོན་མོངས་བདུད་ལྔ་སྟེ༔ འོད་ཟེར་དཀར་པོ་ལྷ་ཡི་བུ་ཡི་བདུད༔ འོད་ཟེར་མཐིང་ག་འཆི་བདག་བདུད་ཡིན་ནོ༔ འོད་ཟེར་སེར་པོ་ཕུང་པོའི་བདུད་ཡིན་ནོ༔ འོད་ཟེར་དམར་པོ་ཉོན་མོངས་པ་ཡི་བདུད༔ འོད་ཟེར་ལྗང་གུ་མ་རིག་འཁྲུལ་བའི་བདུད༔ འོད་ལྔའི་དོན་ཤེས་མཁའ་འགྲོ་སྡེ་ལྔ་ཡིན༔ འོད་ཟེར་མཐིང་ཀ་རྡོ་རྗེ་མཁའ་འགྲོ་ཡིན༔ འོད་ཟེར་དཀར་པོ་སངས་རྒྱས་མཁའ་འགྲོ་ཡིན༔ འོད་ཟེར་སེར་པོ་རིན་ཆེས་མཁའ་འགྲོ་ཡིན༔ འོད་ཟེར་དམར་པོ་པདྨ་མཁའ་འགྲོ་ཡིན༔ འོད་ཟེར་ལྗང་གུ་ལས་ཀྱི་མཁའ་འགྲོ་ཡིན༔ ཤེལ་རྡོ་ངོ་སྤྲོད་ཅེས་བྱ་བ༔ པདྨ་བདག་གིས་རིན་ཆེན་གཏེར་དུ་སྦས༔ ཀརྨ་གླིང་པའི་གཏེར་མའོ༔ བཀྲ་ཤིས་པར་གྱུར་ཅིག༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ སྲིད་པ་བར་དོའི་ངོ་སྤྲོད་དགེ་སྡིག་རང་གཟུགས་སྟོན་པའི་གདམས་པ་སྲིད་པ་རང་གྲོལ་བཞུགས་སོ༔
ཆོས་སྐུ་སྐྱེ་མེད་ཀུན་བཟང་ཡབ་ཡུམ་དང༔ ལོངས་སྐུ་འགགས་མེད་རྒྱལ་བ་ཞི་ཁྲོའི་ལྷ༔ སྤྲུལ་སྐུ་རང་བྱུང་པདྨ་འབྱུང་གནས་ལ༔ གུས་པས་ཕྱག་འཚལ་བར་དོར་གྲོལ་བར་ཤོག༔ པདྨ་ཞི་ཁྲོའི་བར་དོ་ཐོས་གྲོལ་ལས༔ དབང་བསྐུར་ངོ་སྤྲོད་མཐོང་གྲོལ་ཆེན་མོ་ཡི༔ ཆོས་ཉིད་བར་དོ་ངོ་སྤྲོད་གོང་དུ་སོང༔ ད་ནི་སྲིད་པ་བར་དོ་ངོ་སྤྲོད་བསྟན༔ འདིར་སྲིད་པ་བར་དོ་ངོ་སྤྲོད་བསྟན་པར་བྱ་སྟེ༔ ངོ་སྤྲོད་གོང་མ་རྣམས་ཚར་བའི་རྗེས་སུ༔ ཡང༔ བླ་མས་གཤིན་རྗེ་ཆོས་ཀྱི་རྒྱལ་པོའི་ཆ་ལུགས་གདོང་ལ་གཤིན་རྗེའི་ཁྲོ་འབག་ཆེན་པོ་ཞིག་གོན༔ ལག་པ་གཡས་སུ་ཁྲམ་ཤིང་ཆེན་པོ་ཞིག་ཁྱེར༔ གཡོན་དུ་མཎྜལ་ལམ་མེ་ལོང་ཆེན་པོ་ཞིག་ཐོགས་ལ༔ ལུས་ལ་བེར་དམར་པོ་ཞིག་གྱོན་ཏེ་ཁྲི་མཐོན་པོ་ཞིག་གི་ཁར་བསྡད༔ དེའི་འཁོར་དུ་རཀྴ་གླང་མགོས་བེར་ནག་པོ་ཞིག་གོན༔ མགོ་ལ་གླང་མགོའི་འབག་གཅིག་གོན༔ ལག་ན་ཞག་པ་ནག་པོ་ཞིག་ཐོགས་ལ་གཡས་སུ་འཁོད༔ གཞན་ཡང་འབྱུང་པོ་སྤྲེལ་མགོ༔ སྤྲེའུའི་མགོ་ཅན་ལག་ན་ན་རག་གི་བྲེ་སྲང་ཁྱེར་བ༔ དུ་ར་ཕག་མགོ་ཕག་གི་གདོང་ཅན་ལག་ན་ཁྲམ་ཤིང་ཐོགས་པ༔ གདུག་པ་སྦྲུལ་གྱི་མགོ་ཅན་ལག་ན་མེ་ལོང་ཐོགས་པ༔ གཏུམ་པོ་དོམ་མགོ་དོམ་གྱི་མགོ་ཅན་ལག་ན་སྦུད་པ་ཐོགས་པ༔ རྔམ་པ་སེང་མགོ་སེངྒེའི་མགོ་ཅན་ལག་ན་ཐོ་བ་ཐོགས་པ༔ འདབ་ཆགས་ཁྱུང་མགོ་ཁྱུང་གི་མགོ་ཅན༔ ལག་ན་སོག་ལེ་ཐོགས་པ་ལ་སོགས་ཏེ་གཤིན་རྗེ་ཆ་ལུགས་མགོ་བརྙན་ཅན་མང་པོས་ཆོས་ཀྱི་རྒྱལ་པོའི་གཡས་གཡོན་དུ་ཁྲིམས་ར་བཅས་ཏེ་གྲལ་དུ་འཁོད་དོ༔ ལྷན་ཅིག་སྐྱེས་པའི་ལྷས་འབག་ཞི་བ་དཀར་པོ་ཞིག་གྱོན་པ༔ དར་དཀར་གྱི་གོ་ཟུ་གོན་ནས་རྡེའུ་དཀར་པོའི་སྣོད་ཁྱེར༔ ལྷན་ཅིག་སྐྱེས་པའི་འདྲེ་ཁྲོ་འབག་ནག་པོ་ཞིག་གྱོན༔ གོས་ནག་པོ་གོན་ནས་རྡེའུ་ནག་པོའི་སྣོད་ཁྱེར་ཆོས་ཀྱི་རྒྱལ་པོའི་མདུན་ནས་གཡས་ཕྱོགས་སུ་སྣམ་བུ་དཀར་པོ་གཅིག་ལམ་དཀར་པོའི་ཚུལ་དུ་བ རྐྱངས་ལ༔ དེའི་སྣ་དེར་མི་གཉིས་ཀྱི་ཐུགས་རྗེ་ཆེན་པོའི་ཆ་ལུགས་ཞལ་གཅིག་ཕྱག་བཞིའི་ཚུལ་དུ་རྒྱན་གྱིས་བརྒྱན་ལ༔ ཁྲི་ཐོག་ཏུ་ཡོལ་བས་བསྒྲིབས་ལ་སྦས་ལ་བཞག༔ གཡོན་དུ་སྣམ་བུ་ནག་པོ་གཅིག་ལམ་ནག་པོའི་ཚུལ་དུ་བརྐྱངས་ལ༔ མུན་ཁང་ནག་པོ་གཅིག་གི་སྒོ་སྣ་གཏད་ལ་བཞག༔ དེ་ནས་ལོགས་གཞན་ཞིག་ཏུ་མི་གཅིག་གི་ཚེ་འདས་དད་ལྡན་དཔལ་སྐྱེས་ཞེས་བྱ་བའི་མིང་བཏགས་པ་གཅིག་སྦས་ལ་བཞག༔ ཟུར་གཅིག་ཏུ་སྡིག་ཅན་རིགས་ངན་གདོལ་པ་ཞེས་བྱ་བའི་ཚེ་འདས་སུ་མིང་བཏགས་པ་གཅིག་སྦས་ལ་བཞག་ལ༔ དེ་ནས་ཆོས་ཀྱི་རྒྱལ་པོས་ཁྲམ་ཤིང་དེ་ལ་ཁྲམ་རིས་གཅིག་བྲིས་ཏེ༔ ཀྱཻ་རཀྴ་གླང་མགོ༔ འཇིག་རྟེན་མི་ཡུལ་བྲང་ང་ཁང་ནས་མི་གཅིག་ཚེའི་དུས་ལ་བབས་པ་འདྲའོ༔ ང་ཡི་ཁྲམ་ལ་བབས་ནས་བྱུང་ངོ༔ ཅེས་གསུངས་པ་དང༔ རཀྴ་གླང་མགོས་གདུག་པ་སྦྲུལ་མགོ་ལ་བོས་ཏེ༔ ཀྱཻ་གདུག་པ་སྦྲུལ་མགོ༔ ཁྱོད་ཀྱི་མེ་ལོང་ལ་ལྟོས་ཤིག༔ ཚེ་ལས་འདས་པ་འདིའི་ཡུལ་ནི་གང༔ རིགས་ནི་གང༔ མིང་ནི་ཅི་ཟེར་ལྟོས་དང་བྱས་པས༔ གདུག་པ་སྦྲུལ་མགོས་འདི་སྐད་དོ༔ ཀྱཻ་ཚེ་ལས་འདས་པ་དུས་ལ་བབས་པ་དེ༔ ཡུལ་ནི་རྒྱ་གར་ཟངས་གླིང་དུ་འདུག༔ གྲོང་ནི་ཤན་པའི་གྲོང་ཁྱེར་ཤན་ཏི་ནག་པོར་འདུག༔ རིགས་ནི་མི་རིགས་བཞིའི་ནང་ནས་རིགས་ངན་གདོལ་པའི་རིགས་སུ་འདུག༔ མིང་ནི་སྡིག་ཅན་དམྱལ་བ་འབུམ་དུ་ཟེར༔ ཁོ་ཚེའི་གྲངས་ཐེམས་ནས་ཁྲམ་ལ་བབ་པར་འདུག་གོ༔ ད་རྒྱུགས་ཤིག་བྱས་ལ༔ རཀྴ་གླང་མགོ་དང༔ དུ་ར་ཕག་མགོ་དང་ལྷན་གཅིག་སྐྱེས་པའི་འདྲེ་དང་གསུམ་རྒྱུགས་ནས་སོང་བའི་རྗེས་སུ་ལྷན་ཅིག་སྐྱེས་པའི་ལྷ་ཡང་སྡོང་གྲོགས་ལ་རྒྱུག་པ་དང༔ དེ་རྣམས་ཀྱིས་མི་ཡུལ་བྲང་ང་ཁང་ནས་སྡིག་ཅན་ཁོ་རྙེད་མ་ཐག་ཏུ་རྐེ་ལ་ཞགས་པ་ནག་པོ་བཏགས་ནས༔ གླང་མགོ་ཅན་གྱིས་ཁྲིད༔ དུ་ར་ཕག་མགོས་ལག་པ་ནས་འཇུས་ནས་དྲུད༔ ལྷན་ཅིག་སྐྱེས་པའི་འདྲེས་རྡེའུ་ནག་པོ་ཁུར་གཅིག་ཁུར་ནས་རྒྱབ་ནས་དེད༔ ལྷན་ཅིག་སྐྱེས་པའི་ལྷས་རྡེའུ་དཀར་པོའི་སྣོད་གཅིག་ཏུ་རྡེའུ་དཀར་པོ་རྡོག་མ་དྲུག་བཅུག་ནས་ངོ་ཚ་བ་བཞིན་དུ༔ རོགས་ལྡན་ལ་འབད་པའི་ཚུལ་གྱིས་ཐལ་མོ་སྦྱར་ནས་དར་དཀར་པོ་གཅིག་རཀྴ་གླང་མགོ་ལ་ཕུལ་ནས་ཞུ་བ་བྱས་ཀྱང་མ་ཐུབ་པར་སྐད་ངན་ཙི་རི་རི་ཆོས་ཀྱི་རྒྱལ་པོའི་དྲུང་དུ་ཁྲིད་ནས་དེར་འཁོད་པ་དང༔ ཆོས་ཀྱི་རྒྱལ་པོས་འདི་སྐད་དྲིས་སོ༔ ཀཱ་ཡེ་མི་ནག་པོ་བྲེ་སྲང་ཁུར་བ་ཁྱེད་སུ་ཡིན༔
གང་ནས་འོང༔ ངའི་མདུན་དུ་མིག་གིས་བལྟ་མི་ཕོད་པ་ཅི་ཡིན༔ ཁྱོད་མི་ལུས་གཅིག་ནི་ཐོབ་པ་འདྲ་འདུག་པ་ལ༔ དཀར་པོ་དགེ་བ་ལ་སྐལ་བ་མ་ཆད་པ་ཙམ་ཞིག་ཡོད་དམ༔ ནག་པོ་སྡིག་པ་ལ་འཛེམ་བག་བྱས་པའི་བཤད་རྒྱུ་ཅི་འདྲ་ཡོད༔ ད་ལྟ་ལ་འུར་ཤོད་ཅིག༔ ཅེས་དྲིས་པ་དང༔ སྡིག་ཅན་དེས་འདི་སྐད་ཞུའོ༔ ཀྱི་ཧུད་ཀྱི་ཧུད༔ ཆོས་ཀྱི་རྒྱལ་པོའི་དྲུང་དུ་ཞུ་ན༔ བདག་གིས་མི་ལུས་ཙམ་པོ་བ་གཅིག་ཐོབ་སྟེ༔ ཡོ་བྱད་ནི་ཆུང༔ ཟས་གོས་ནི་ངན༔ བུ་སྨད་ནི་མངས༔ བཟའ་བ་མེད་པས་སེམས་ཅན་མང་པོའི་སྲོག་ལ་འབག་པ་ལགས༔ འབྲས་ཟ་རྒྱུ་མེད་ནས་ལོ་མང་པོ་ལོན༔ ཟས་སུ་ཤ་དྲོན་མོ་ཟ་བ་ལས་གཞན་མེད་དོ༔ འབྲས་ཆང་དང་དཀར་ཆུ་རག་མ་མྱོང་བས་ལོ་མང་མོ་ལོན༔ སྐོམ་དུས་ཁྲག་དང་ཆུ་འཐུང་བ་ཡིན་ལགས༔ ངེད་འོང་བ་ཡུལ་བྲང་ང་ཁང་དུ་དགེ་བའི་བཤེས་གཉེན་པ་མང་པོས་སྡིག་པའི་བྱས་པའི་ཉེས་དམིགས་དང༔ དགེ་བ་བྱས་པའི་ཕན་ཡོན་མང་པོ་གསུངས་ཤིང་འདུག་ཀྱང་བདག་ནི་དེའི་དྲུང་ན་ཡང་མ་བྱིན༔ མི་ཀུན་གྱིས་ན་རེ༔ ཁྱོད་འདི་ལྟ་བུའི་སྡིག་པ་མ་བྱེད༔ ནམ་ཞིག་འཆི་བ་ཞེས་བྱ་བ་ཞིག་འོང་གིས༔ དེ་ཙ་ན་ཁྱོད་དམྱལ་བར་འགྲོ་ངེ་པས་སྡིག་པ་སྤོངས༔ དགེ་བ་སྒྲུབས་ཤིག་ཟེར་ནས་གྲོས་འདེབས་སུ་བྱུང་ཡང༔ བདག་གི་བསམ་པ་ལ་དམྱལ་བ་ཡོད་ཟེར་བ་རང་ཨི་བདེན་མི་ཤེས༔
དམྱལ་བར་ཕྱིན་ཟེར་ནས་ལོག་ནས་འོང་བ་སུ་མི་འདུག་སྙམ་ནས་མི་རྣམས་ལ་བདག་གིས་ལན་སྨྲས་པ༔ དམྱལ་བར་ཕྱིན་ནས་ལོགས་པ་སུ་ཡོད༔ དམྱལ་བ་ཡོད་པ་རང་ག་ན་ཡོད༔ ཁ་བདེ་ལྕེ་བདེའི་རྫུན་ཚིག་ཡིན༔ འདི་མན་ཆད་ནི་ས་བརྫོང་རྡོ་བརྫོང་ཡིན་པས༔ དམྱལ་བ་མེད༔ འདི་ཡན་ཆད་ནི་ནམ་མཁའ་སྟོང་པ་ཡིན༔ སངས་རྒྱས་མེད༔ ད་ལྟ་གསོན་པའི་དུས་སུ་གསོད་ཅིང་ཟ་བས་ཆོག༔ ཤི་ཙ་ན་ལུས་ནི་དུར་ཁྲོད་དུ་བསྐྱལ་ནས་བྱ་དང་གཅན་གཟན་གྱིས་ཟོས་ནས་མེད་པར་འགྲོ༔ སེམས་ནི་ཡལ་ནས་འགྲོ་བ་ཡིན༔ དེ་ཙ་ན་དམྱལ་བར་འགྲོ་མཁན་སུས་བྱེད༔ ཧ་ཧ་ཞེས་སྨྲས་ཤིང༔ དམྱལ་བ་རང་མི་བདེན་སྙམ་ནས་སྡིག་པ་བྱས༔ རེས་དམྱལ་བ་བདེན་པར་གྱུར་ན་ཚེ་ཕྱི་མ་ཕ་གིར་ལུས་པ་ཡིན༔ ད་ལྟ་ལྟོ་རྒྱབ་གཉིས་པོ་སྐྱིད་པར་བྱུང་ན་ཕྱི་མ་ཅི་འདྲ་ནའང་འདྲ༔ སྙམ་པ་བྱུང༔ དེ་ལྟར་མ་གོ་མ་རིག་བླུན་པའི་དབང་གིས་སྡིག་པ་བྱས་པ་ལགས༔ ཁྱོད་ཆོས་ཀྱི་རྒྱལ་པོ་དང༔ རཀྴ་གླང་མགོ་ལ་སོགས་པ་རྣམས་དངོས་སུ་ཡོད་པ་འདི་ང་ལ་རྒྱུས་མེད་པས་ལན༔ ཁྱེད་རྣམས་བར་དོའི་ཡུལ་འདིར་ཡོད་པ་ཆ་ཡོད་བཞིན་དུ་ཁྱེད་རྣམས་ལ་བརྙས་པ་བྱས་ནས་སྡིག་པ་བྱས་པ་མ་ཡིན་ནོ༔ མ་གོ་མ་རིག་པས་ལན་པ་ལགས་པས༔ ད་ཁྱེད་དཔོན་གཡོག་གི་ང་ལ་ཁྲིམས་མི་གཏུག་པར་ཞུ༔ ང་མི་ཡུལ་དུ་ཡོད་དུས་འདི་འདྲ་མངོན་སུམ་ཡོད་པའི་ཆ་ཡོད་ན་སྡིག་པ་མི་བྱེད་པའི་རང་དབང་ཡོད་དེ༔ ད་ནི་ངན་པའི་བློ་སྣ་ཕྱི་ན་ལུས༔ ཁྱེད་ནི་ཆོས་ཀྱི་རྒྱལ་པོ་ཡིན་ཟེར་བས༔ ཀྱི་ཧུད་ཀྱི་ཧུད་བདག་ལ་སྙིང་རྗེ་མཛོད་དང༔ བདག་གི་རོགས་ལྡན་མཛོད་དང༔ འདི་ནས་མར་ལ་སྡུག་བསྔལ་ཆེན་པོ་ཡོད་ན་ཆོས་ཀྱི་རྒྱལ་པོ་ཁྱེད་ཀྱིས་ང་འདི་ནས་མར་ལ་མི་བཏང་བར་ཡར་མི་ཡུལ་དུ་གཏང་རོགས་མཛོད་དང༔ དེ་ནས་སྡིག་པ་མི་བྱེད་ལགས༔ དགེ་བ་བྱེད་ལགས༔ ཀྱི་ཧུད་ཀྱི་ཧུད་ཅེས་ཟེར་བ་དང༔ ཡང་ལྷན་ཅིག་སྐྱེས་པའི་ལྷས་དར་དཀར་པོ་ཞིག་ཆོས་ཀྱི་རྒྱལ་པོའི་ཕྱག་ཏུ་ཕུལ་ནས་འདི་སྐད་ཞུས་སོ༔
ཨེ་མ་ཆོས་རྒྱལ་ཐུགས་ཀྱིས་དགོངས་མཛོད་དང༔ ཟངས་གླིང་རིགས་ངན་གདོལ་པ་ཟེར་བ་འདི༔ དགེ་སྡིག་མ་ཤེས་གཏི་མུག་རྨོངས་པ་ཡི༔ མ་རིག་དབང་གིས་སྡིག་པ་བྱས་པ་ཡིན༔ གོ་ཞིང་རིག་ནས་བྱས་པ་མ་ཡིན་པས༔ འདི་ལ་ཆད་པ་བཅད་དུ་མི་འཚལ་ཏེ༔ དགེ་བའི་ལས་ཀྱང་ཅུང་ཟད་བྱས་པ་ཡོད༔ ཆུ་ཆེན་གཅིག་ལས་མི་དྲུག་མ་ཐར་ནས༔ དགེ་བའི་སེམས་ཀྱིས་དྲུག་པོ་ཆུ་ལས་སྒྲོལ༔ དེའི་རྟགས་སུ་རྡེའུ་དཀར་པོ་དྲུག༔ གཞན་ཡང་དེ་དང་འདྲ་བའི་དགེ་བ་ཡང༔ ཞོར་ལ་བསགས་པ་ཅི་ཡོད་ཅི་ཆ་བས༔ ཆོས་རྒྱལ་ཆེན་པོས་དགོངས་པ་ཀློད་པར་ཞུ༔ ཞེས་ཞུས་ནས་ཕྱག་འཚལ་བ་དང༔ ཡང་འདྲེ་ནག་པོས་སྨྲས་པ༔ ཧ་ཧ༔ ལྷ་དཀར་པོ་ཁྱོད་ལ་དེ་ཙམ་བཤད་རྒྱུ་ཡོད་དམ༔ ཁྱེད་སྣོད་སྟོང་ཐོགས་པ་ངོ་མི་ཚའམ༔ ཁོ་རིགས་ངན་གདོལ་བ་ཞེས་བྱ་བ་འདིས་མི་ཚེ་སྡིག་ལ་བསྐྱལ༔ དགེ་བའི་སྐལ་བ་ཆད༔ སེམས་ཅན་མཐོང་ཚད་བསད༔ ལྟོ་ནི་ཤ་དྲོད་མོ་ལ་བྱས༔ སྐོམ་ནི་ཁྲག་དྲོན་མོ་ལ་འཐུང༔ ཚིག་རྩུབ་རྒྱུད་དུ་སྨྲས༔ ཕུའི་རི་དྭགས་ཉེས་མེད་བསད༔ མདའ་ཡི་ཉ་མོ་ཉེས་མེད་བསད༔ བར་གྱི་སྤྲང་པོ་ཉེས་མེད་བརྡུང༔ བཤེས་གཉེན་ཡོངས་ལ་སྐུར་པ་བཏབ༔ གཙུག་ལག་ཁང་ལ་མེ་ཆེན་བཀྱེས༔ རྒྱ་མཚོ་ཆེ་ལ་དུག་ཆེན་བཏབ༔ ནགས་རི་ཆེན་པོ་མེ་ཡིས་བསྲེགས༔
ཕ་མ་བརྡུང་ཞིང་སྐུ་གདུང་བཅོམ༔ ད་ལྟ་རྒྱ་གར་ཟངས་གླིང་ལ༔ སྡིག་པ་ཁོ་ལས་ཆེ་བ་མེད༔ རྡེའུ་ནག་པོ་སྤུངས་ལ་ལྟོས༔ ཁྱོད་ངོ་ང་ཡིས་མི་ཤེས་ཨང༔ གླིང་ནི་རྒྱ་གར་ཟངས་གླིང་ཡིན༔ གྲོང་ནི་ཤཱནྟི་ནག་པོ་ཡིན༔ ཕ་ནི་ཤན་པ་ཁྲི་དཔོན་ཡིན༔ ལོ་བརྒྱད་གོང་ནས་འདི་རུ་སོང༔ མ་ནི་བཤན་མོ་ཨ་སྐྱིད་ཡིན༔ ལོ་ལྔའི་གོང་ནས་འདི་རུ་སོང༔ ཁོ་རང་ཤན་པ་གདོལ་ཕྲུག་ཡིན༔ ད་ལྟ་འདི་རུ་མ་སླེབས་སམ༔ ལོ་ནི་ཆུ་མོ་ཕག་ལོ་ཡིན༔ ད་ལོ་ཟན་གྲངས་ཐེབས་པ་ཡིན༔ རྒྱ་གར་ཤར་ཕྱོགས་པ་རྣམས་ཀྱིས༔ ཤན་པ་ལག་དམར་ཟེར་བ་ཡིན༔ རྒྱ་གར་ལྷོ་ཕྱོགས་པ་རྣམས་ཀྱིས༔ སྡིག་ཅན་དམྱལ་བ་འབུམ་ཞེས་ཟེར༔ རྒྱ་གར་ནུབ་ཕྱོགས་པ་རྣམས་ཀྱིས༔ རིགས་ངན་གདོལ་བ་ཟེར་བ་ཡིན༔ རྒྱ་གར་བྱང་ཕྱོགས་པ་རྣམས་ཀྱིས༔ ནག་པོ་ཀུན་གསོད་ཟེར་བ་ཡིན༔ རིགས་ནི་ནག་པོ་གདོལ་པའི་རིགས༔ རྒྱུ་ནི་སྡིག་ཅན་བཤན་པའི་རྒྱུ༔ ཕ་ཚེ་བུ་རྒྱུད་མ་ལུས་པ༔ དམྱལ་བའི་ལམ་རྒྱུས་མཁན་པོ་ཁྱོད༔ བསོད་པའི་དུས་སུ་དགའ་དགའ་འདྲ༔ འདི་ནས་ཁྲོ་འབག་ཡར་བཟུར་ཕྱིར་བཟུར་བྱ་ཞིང༔ ཞིང་དབྱུག་བརྒྱབ་པའི་ཚུལ་བྱའོ༔ ངོ་སྤྲོད་པའི་དུས་སུའོ༔ ཟ་བའི་དུས་སུ་ཞིམ་ཞིམ་འདྲ༔ ད་ལྟ་ཞིམ་པོ་ཨེ་བྱུང་ངམ༔ ཁ་མཁས་ལྕེ་བདེ་ཅི་ལ་ཕན༔ སེམས་ཅན་ས་ཡའི་སྲོག་ལན་ཆགས༔ སྡུག་བསྔལ་མྱོང་རེས་ཁྱོད་ལ་བབ༔ ཁྱོད་ཀྱིས་སྡུག་བསྔལ་མ་མྱོང་ན༔ སེམས་ཅན་ས་ཡ་ཕམ་གྲགས་ཏེ༔ དམྱལ་བ་འབུམ་ཁྱོད་རྒྱལ་གྲགས་སོ༔
ཁྱོད་རང་རང་གིས་ལེན་པ་ལ༔ ཆོས་ཀྱི་རྒྱལ་པོ་སྐུ་ཆེ་ཡང༔ ཁྱོད་ཀྱི་སྡིག་པ་བཀབ་ཏུ་མེད༔ ཆེ་སྟེ་གཙུག་ལག་བསྲེགས་པ་ནས༔ ཆུང་སྟེ་སྲོ་ཤིག་བསད་པ་ཡི༔ རྡེའུ་བསགས་པ་འདི་ཡིན་ནོ༔ ཁྱོད་རང་འགྲོ་གྲབ་བྱས་པ་ཡི༔ ལམ་ནག་དེ་ལ་ད་ལྟར་འདོངས༔ ཟངས་དམག་ཁ་སྦྱོར་ཡངས་ཤིང་ཆེ༔ ཁྲོ་ཆུ་ཁོལ་མ་རྦ་ཀློང་དྲག༔ ལས་ཀྱི་མེ་དཔུང་ཚ་ངར་ཆེ༔ གཤིན་རྗེའི་ཕོ་ཉ་སྙིང་རྗེ་ཆུང༔ ཆོས་ཀྱི་རྒྱལ་པོ་གདོང་རེ་དྲག༔ ལས་ཀྱི་མཚོན་ཆ་རྩེ་རེ་རྣོ༔ ལས་རླུང་དྲག་པོ་ངད་པ་ཚ༔ དེ་འདྲའི་ཡུལ་དུ་འགྲོ་རེ་རན༔ སྙིང་ཡང་རྗེ་སྟེ་ཚིམ་ཡང་ཚིམ༔ བྲེ་ལོག་སྲང་ལོག་བཙུགས་པ་ཡི༔ བྲེ་སྲང་རྒྱབ་ལ་ཁུར་རྒྱུ་ཡོད༔ སེམས་ཅན་མང་པོ་གསོད་པ་ཡི༔ མཚོན་ཆ་གློ་ལ་བཏགས་རྒྱུ་ཡོད༔ ཁ་རིང་སྨྱོ་བརྡོལ་ཕྱེད་ལས་མེད༔ དམྱལ་ཁམས་བཅོ་བརྒྱད་གྲོང་ཁྱེར་དུ༔ ད་ནི་འགྲོ་བའི་དུས་ལ་བབས༔ ཅེས་ཟེར་ནས་ཁྲིད་པར་བརྩམས་པ་དང༔ ཡང་ཆོས་ཀྱི་རྒྱལ་པོའི་ཞལ་ནས༔ ཀྱཻ་མ་ཨ་ཙ་མ་ན་ང་རེ་འཇིགས༔ མི་ལུས་ཐོབ་ཚེ་དགེ་སྤྱད་དོན་ཆེ་བས༔ ངན་སོང་གནས་སྤངས་ཐར་པའི་ལམ་ལ་འགྲོ༔ བདེ་དང་སྐྱིད་པ་ནམ་ཡང་མི་འབྲལ་ཏེ༔ ཁྱོད་ཀྱི་མི་ལུས་ད་རེས་ཐོབ་དུས་འདིར༔ དགེ་བའི་ལས་རྣམས་ས་བཞིན་དོར་ནས་སུ༔ སྡིག་པའི་ལས་རྣམས་ཧབ་ཐོབ་བྱས་པས་ན༔ ཐོབ་དཀའི་མི་ལུས་དོན་མེད་ཆུད་གསན་ནས༔ སྟོང་ལོག་ཙམ་ཡང་ཁྱོད་ཀྱིས་མ་ཤེས་པས༔ སྡིག་པའི་ཁུར་པོ་ཁུར་བ་སྙིང་རེ་རྗེ༔ རང་གི་ལས་བྱས་རང་ལ་སྨིན་ཙམ་ན༔ སངས་རྒྱས་སྟོང་གི་མཐུས་ཀྱང་སྐྱོབ་པ་མེད༔ ངས་ནི་འདི་ལ་ཅི་ཡང་བྱ་ཐབས་མེད༔ རང་དབང་ཡོད་ཚེ་འདུན་མ་བོར་བ་ཡིན༔ སྡིག་པའི་འབྲས་བུ་རང་ལ་སྨིན་ཙམ་ན༔ སྨྲེ་སྔགས་འདོན་ཀྱང་སྙིང་ནི་རྗེ་མཁན་མེད༔ ད་ལྟ་ང་ལ་རེ་ཡང་བྱ་ཐབས་མེད༔ སྣང་སྲིད་གསལ་བའི་ལས་ཀྱི་མེ་ལོང་འདིས༔ དགེ་སྡིག་རང་གཟུགས་དངོས་སུ་སྟོན་ཙམ་ན༔
སྡིག་ཅན་ཚོ་ལ་ལས་གཅིག་མ་བྱུང་ངམ༔ ལྷན་གཅིག་སྐྱེས་པའི་ལྷ་དང་འདྲེ་གཉིས་ཀྱི༔ དཀར་ནག་ལས་ཀྱི་རྡེའུ་ཤེར་ཙམ་ན༔ དགེ་བ་བསགས་པའི་མི་ནི་རེ་དགའ་ཡང༔ སྡིག་པ་བསགས་པའི་མི་ཁྱོད་གྱོང་རེ་ཆེ༔ ཐམས་ཅད་འགྲིམ་པའི་འཕྲང་འགགས་དོག་མོ་འདིར༔ ལས་ཀྱི་གཤིན་རྗེའི་ཁྲིམས་རར་ཚུད་ཙམ་ན༔ ཁ་དྲག་བཙན་ཡང་འདི་རུ་བྱ་ཐབས་མེད༔ སྡིག་པོ་ཆེ་ཀུན་གློ་སྙིང་གས་ལ་ཁད༔ མི་དགེ་ཡོད་པའི་ལས་ཀྱི་བརྡ་དེད་འདི༔ ནམ་མཁའི་ཐོག་ལས་མགྱོགས་ཤིང་ཤུགས་དྲག་པས༔ བྲོས་པས་མ་ཐར་འགྱོད་ཀྱང་མ་ཕན་ནོ༔ འཛམ་གླིང་མི་རྣམས་ཆོས་ལ་མི་འབད་པ༔ ཨ་ཙ་མ་ན་ངས་ནི་བྱ་ཐབས་མེད༔ དཀར་ནག་ལས་ཀྱི་གྲངས་རྩིས་ཞིབ་ལུགས་འདི༔ ཕྲ་ཞིང་ཕྲ་བའི་སྡིག་ཀྱང་མི་བརྗེད་པས༔ སྡིག་པ་མི་འཛེམ་མི་རྣམས་ཅི་དྲན་ན༔ ཐར་ལམ་དཀར་པོའི་ལམ་གྱི་བདེ་ལུགས་དང༔ ངན་སོང་ནག་པོའི་ལམ་གྱི་སྡུག་ཚོད་ལ༔ འཛམ་གླིང་མི་རྣམས་སྡིག་སྤྱད་དགེ་མི་བསྒྲུབ༔ ཡི་ཆད་འགྱོད་ཀྱང་ལས་ལ་བཅོས་སུ་མེད༔ ལས་ཀྱི་ལུས་ནི་གྲིབ་མ་བཞིན་དུ་འགྲོགས༔
དཀར་པོ་དགེ་བའི་སྟངས་མ་ང་ཡིས་འཛིན༔ ནག་པོ་སྡིག་པའི་ཆད་པ་ང་ཡིས་གཅོད༔ ཡོ་དྲང་གཟུ་ཡི་ལེགས་ཉེས་སྟངས་བཅད་པས༔ ཁྱོད་རང་འགྱོད་ཀྱང་བདག་གིས་བཅོས་སུ་མེད༔ ད་ནི་སྙིང་རེ་རྗེ་ཡང་བྱ་ཐབས་མེད༔ ནག་པོའི་ལམ་ལ་དམྱལ་ཁམས་གནས་སུ་སོང༔ འཕགས་པའི་ཐུགས་རྗེས་བཟུང་ཡང་མི་ཟིན་ན༔ ང་ཡིས་ཁྱོད་ལ་བྱ་ཐབས་ཅི་ཡང་མེད༔ སེམས་ཅན་ལས་ལ་སྤྱོད་པ་རྒྱལ་བས་གསུངས༔ ད་ནི་གླང་མགོ་ཅན་གྱིས་ཁྲིད་ནས་སོང༔ ཁྱོད་ཀྱི་སྡིག་པ་མྱུར་དུ་དག་ནས་སུ༔ མཐར་ཐུག་སངས་རྒྱས་གོ་འཕང་ཐོབ་པར་ཤོག༔ ཅེས་གསུངས་པ་དང༔ རཀྴ་གླང་མགོས་ན་རེ༔ ཁྱོད་རང་གི་ལས་ཡིན་པས་འགྱོད་ཀྱང་ཅི་ལ་ཕན༔ ངེད་ཅག་ལ་ནི་ཅི་ཡང་ལན་པ་མེད༔ ངེད་ནི་བདེན་རྫུན་གཉིས་ཀྱི་ཤན་འབྱེད་ཡིན་པས་ཁྱོད་རང་ལ་ནག་མེད་ན་ངེད་ཀྱིས་ཁྱོད་ལ་གནོད་པ་བྱེད་དོན་མེད་དེ༔ ད་ཁྱེད་རང་གི་ལས་ཡིན་པས་མྱུར་དུ་འདོང་ངོ་ཟེར་ནས་ཞགས་པ་ནག་པོས་ཁྲིད༔ འདྲེ་ནག་པོས་ཕྱི་ནས་དེད་ནས་སྣམ་བུ་ནག་པོའི་ལམ་དུ་འཁྲིད་དེ༔ མུན་ཁང་ནང་དུ་རྒྱོབ་སོད་ཀྱི་སྒྲ་སྒྲོགས་སྐད་ངན་སྣ་ཚོགས་འདོན་དུ་བཅུག་གོ༔ དེ་ནས་བླ་མས༔ འོ་རིགས་ཀྱི་བུ་རྣམས་སྡིག་པ་བྱས་པ་ལ་དེ་ལྟ་བུའི་ཤན་འབྱེད་དང་སྡུག་བསྔལ་འདི་ལྟ་བུ་ཡོད་པས༔ རང་ཅག་ཚོ་ལ་ཡང་འདི་ལྟ་བུ་ཞིག་འོང་བར་ངེས་པས་དེའི་དུས་སུ་སྐྱེས་བུ་ཕོ་མོ་རང་དོན་གྱི་མདོ་དོན་ཡོད་མེད་རང་ལ་རག་ལས་པས་ད་ལྟ་ནས་དགེ་བ་ལ་འབད༔ སྡིག་པ་ལ་འཛེམ་པ་གལ་ཆེའོ༔ རིགས་ཀྱི་བུ་རྣམས་ཅེས་པ་ལ་སོགས་པ་རྒྱས་པར་དཀྲོལ་ལོ༔ དེ་ནས་ཡང་ཆོས་ཀྱི་རྒྱལ་པོས་ཁྲམ་ཤིང་དེ་ལ་ཁྲམ་རིས་གཅིག་བྲིས་ཏེ༔ ཀྱཻ་རཀྴ་གླང་མགོ༔ ཡང་འཇིག་རྟེན་མི་ཡུལ་བྲང་ང་ཁང་ན་མི་གཅིག་ཟན་གྲངས་ཐེབས་ནས་ཡོད་པར་འདུག་ངའི་ཁྲམས་ལ་བབ་ནས་བྱུང་ངོ་གསུངས་པ་དང༔ རཀྴ་གླང་མགོས་གདུག་པ་སྦྲུལ་མགོ་ལ་བོས་ནས༔ ཀྱཻ་གདུག་པ་སྦྲུལ་མགོ་ཁྱོད་ཀྱིས་མེ་ལོང་ལ་ལྟོས་དང་ཚེ་ལ་འདས་པ་དེ་གར་འདུག་ལྟོས་དང་བྱས་པས༔ གདུག་པ་སྦྲུལ་མགོས་འདི་སྐད་དོ༔ ཀྱཻ་ཚེ་ལ་འདས་པ་དུས་ལ་བབས་པ་དེ༔ ཡུལ་ནི་རྒྱ་གར་བྱང་ཤར་གྱི་ཡུལ་དུ་འདུག༔ གྲོང་ཁྱེར་ནི་ག་མ་རུ་པ་ཞེས་བྱ་བར་འདུག༔
རིགས་ནི་མི་རིགས་བཞིའི་ནང་ནས་རྗེའི་རིགས་སུ་འདུག༔ མིང་ནི་ཁྱིམ་བདག་དཔལ་སྐྱེས་སུ་འདུག༔ ཁོ་དུས་དོ་ནུབ་ནས་ཟན་གྲངས་ཐེབས་ནས་ཁྲམ་ལ་བབ་པར་འདུག་གོ༔ ད་རྒྱུགས་ཤིག་བྱས་པས༔ རཀྴ་གླང་མགོ་དང་དུ་ར་ཕག་མགོ་དང་ལྷན་ཅིག་སྐྱེས་པའི་འདྲེ་གསུམ་རྒྱུགས་ནས་སོང་བའི་རྗེས་སུ༔ ལྷན་ཅིག་སྐྱེས་པའི་ལྷ་ཡང་སྡོང་གྲོགས་ལ་རྒྱུགས་པ་ལས་དེ་རྣམས་ཀྱིས་མི་ཡུལ་ཀ་མ་རུ་པ་ནས་ཁྱིམ་བདག་དཔལ་སྐྱེས་རྙེད་ནས་གླང་མགོ་ཅན་གྱིས་སྔོན་ནས་ཁྲིད༔ ཕག་མགོ་ཅན་གྱིས་ལག་པ་ནས་བཟུང་༔ ལྷན་ཅིག་སྐྱེས་པའི་འདྲེས་ཕྱི་ནས་དེད༔ ལྷན་ཅིག་སྐྱེས་པའི་ལྷས་སྡོང་གྲོགས་བྱེད་ཅིང་ཆོས་ཀྱི་རྒྱལ་པོའི་དྲུང་དུ་ཁྲིད་ནས་དེར་འཁོད་པ་དང༔ ཡང་ཆོས་ཀྱི་རྒྱལ་པོས་འདི་སྐད་འདྲིས་སོ༔ ཀྱཻ་རིགས་ཀྱི་བུ་ཚེ་ལས་འདས་པ་ཁྱོད་མི་ཡུལ་བྲང་ང་ཁང་ནས་འོང་ངམ༔ ཐོབ་པར་དཀའ་བའི་དལ་འབྱོར་གྱི་མི་ལུས་ཐོབ༔ མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ༔ སྐྱེ་བར་དཀའ་བ་འཛམ་བུའི་གླིང་དུ་སྐྱེས་པ་ཅིག་ཡིན་པར་འདུག་པས༔ དཀར་པོ་དགེ་བའི་ལས་ལ་ཁྱོད་ཀྱི་བསགས་པ་ཅི་ཡོད༔
མི་ཡུལ་བྲང་ང་ཁང་ན་བསྡད་དུས་སེམས་དཀར་པོ་ལུས་གཙང་མས་སོ་ནམ་ཆོས་ལ་བྱས་སམ༔ འདུས་བྱས་ཀྱི་དགེ་བ་ཡོན་གྱིས་བསླུས་པ་ཅི་ཙམ་ཡོད༔ སྐུ་གསུང་ཐུགས་ཀྱི་རྟེན་བཞེངས་པ༔ གསུང་རབ་བྲི་བ༔ ཀློག་འདོན་དུ་བཅུག་པ༔ ཚ་ཚ་བཏབ་པ༔ ཆུ་གཏོར་བཏང་པ༔ ལམ་གྱི་རྡོ་འབུར་བསལ་པ༔ ལམ་གྱི་ཚེར་མ་བསལ་བ༔ ཡར་ལ་མཆོད་པ་འབུལ་བ༔ མར་ལ་སྦྱིན་པ་བཏང་བ༔ གྲོག་ཚང་དུ་ཟན་བྲུལ་གཏོར་བ་དེ་ཡན་ཆད་ཀྱི་ཕྲ་ཞིང་ཕྲ་བ་ནས་བསགས་པའི་དགེ་བ་ཅི་ཡོད༔ གཞན་ཡང་ཐོས་བསམ་སྒོམ་གསུམ་བྱས་པ༔ བསྙེན་གནས་དང་སྙུང་གནས་བསྲུང་བ༔ སྨིན་གྲོལ་གྱི་དབང་ཁྲིད་ཞུས་པ་ལ་སོགས་པའི་དགེ་བ་བསགས་པ་ཅི་ཡོད་པ་ད་ལྟ་མགྱོགས་པར་ཤོད་ཅིག༔ ནག་པོ་སྡིག་པའི་ལས་ལ་ལུས་ཀྱི་སྒོ་ནས་ཆེ་སྟེ་ཕ་མ་མན་ཆད༔ ཆུང་སྟེ་ཤིག་དང་སྲོ་མ་ཡན་ཆད་ཀྱི་སྲོག་བཅད་པ༔ མ་བྱིན་པར་ལེན་པ༔ མི་ཚངས་པར་སྤྱོད་པ་ལ་སོགས་པ་ལུས་ཀྱི་སྡིག་པ་བསགས་པ་ཅི་ཡོད༔ ངག་གི་སྒོ་ནས་ངག་འཁྱལ་པ༔ ཚིག་རྩུབ་མོ༔ ཕྲ་མ༔ རྫུན་དུ་སྨྲ་བ་ལ་སོགས་པ་ངག་གི་སྒོ་ནས་སྡིག་པ་བསགས་པ་ཅི་ཡོད༔ ཡིད་ཀྱི་སྒོ་ནས་བརྣབ་སེམས་དང༔ གནོད་སེམས་དང་ལོག་པར་ལྟ་བ་ལ་སོགས་པའི་ཡིད་ཀྱི་སྡིག་པ་བསགས་ཅི་ཡོད༔ གཞན་ཡང་མཚམས་མེད་པ་ལྔ་དང་དེ་དང་ཉེ་བ་ལྔ་ལ་སོགས་པ་ལུས་ངག་ཡིད་གསུམ་གྱིས་ཀུན་ནས་བསླངས་ནས་བསགས་པའི་སྡིག་པ་མི་དགེ་བ་ཅི་ཡོད༔ ཞིབ་ལ་གསལ་བར་ད་ལྟ་མགྱོགས་པར་ཤོད་ཅིག༔ ཅེས་དྲིས་པས༔ དེ་ནས་ཚེ་འདས་དེས་ཞད་ཅིང་འདར་བའི་ཚུལ་གྱིས་འདི་སྐད་ཞུའོ༔ ཆོས་ཀྱི་རྒྱལ་པོ་རིན་པོ་ཆེའི་དྲུང་དུ་ཞུ་ན༔ ང་རྒྱ་གར་བྱང་ཤར་ཀ་མ་རུ་པའི་གྲོང་ཁྱེར་དུ་སྡོད་པའི་ཁྱིམ་བདག་དད་འབྱོར་ཅན་ཞེས་བྱ་བ་ཡིན་ལགས༔ འཁོར་བ་ལ་ཡང་བརྟེན༔ བུད་སྨད་ཀྱང་ཡོད༔ རང་ཟས་ཟ་ཞིང་རང་ཆུ་འཐུང་བའི་ཉམས་ཆུང་ཞིག་ཡིན་ལགས༔ དད་པ་དང་ལྡན་ཡང་ལྡན༔ བླ་མ་བཟང་པོ་ཡུལ་དུ་བྱོན་པ་ཐམས་ཅད་ལ་བསོད་སྙོམས་བཟང་པོ་ཕུལ༔ གཞན་ཡང་དགེ་བ་ལ་བསྐུལ༔ རང་ཡང་དགེ་སེམས་བཟང་པོས་ཀུན་ནས་བསླངས༔ ལྷ་ཁང་བཟང་པོ་ཞིག་གསོས་བྱས༔ ཤི་ངེས་པའི་སྲོག་མང་པོ་བསླུས༔ དབང་ཁྲིད་ཟབ་མོ་ཡང་མང་པོ་ཐོབ༔ འགྲོ་ན་ལམ་འཕྲང་བསལ༔ འདུག་ན་ཡིག་དྲུག་འདྲེན༔ བསྙེན་གནས་དང་སྨྱུང་གནས་བསྲུངས༔ ཡར་དཀོན་མཆོག་ལ་མཆོད་པ་ཕུལ༔ མར་ངན་སློང་ལ་སྦྱིན་པ་བཏང་བའི་ཁྱིམ་པ་བྱང་ཆུབ་སེམས་དཔའ་ཞིག་ཡིན་ལགས༔ དེ་ལྟར་བྱས་པའི་དོན་ལ་མི་ཀུན་གྱིས་ཡང་བདག་ལ་ཁྱིམ་བདག་དད་འབྱོར་ཅན་ཡིན་ཟེར་ལགས༔ ངའི་དགེ་བའི་རྒྱུ་མཚན་དེ་ལྟར་ལགས༔ ནག་པོ་སྡིག་པའི་ལས་ལ་ནི་སེམས་ཅན་གཅིག་གི་སྲོག་ལ་མ་འབག་པ་ཅིག་བྱེད་དགོས་སྙམས་ཀྱང༔ འཇིག་རྟེན་འཁོར་བ་རུ་སོང་བས་བུ་གཅིག་ཡོད་པ་དེ་ལ་ཆུང་མ་བླང་བའི་ཕྱིར་སེམས་ཅན་གཅིག་གི་སྲོག་ལ་འབག་ལགས༔
དེའི་སྡིག་བཤགས་ལ་རྡོ་རྗེ་གཅོད་པ་བརྒྱ་ཚར་གཅིག་བཏོན་ལགསཿ གྲོང་པ་ཁྱིམ་མཚེས་ཀྱི་ཁྲལ་ཕྱིར་སེམས་ཅན་མང་པོའི་སྲོག་ལ་འབག་དགོས་བྱུང་ལགས༔ དེ་ལ་ཡང་འགྱོད་པ་མང་པོ་སྐྱེས་ནས་བཤགས་པ་ཡང་མང་དུ་བྱས༔ གཞན་ཡང་འཇིག་རྟེན་ཁྱིམ་པ་རུ་སོང་བའི་ལས་དང་གཤིས་ཀྱིས་རྐང་འོག་ཏུ་བཅར་བ་ལག་འོག་ཏུ་འཆི་བ་ཨི་མི་ཡོད་བསམ་ནས་འགྱོད་པ་བྱུང༔ ངའི་དགེ་སྡིག་གི་རྒྱུ་མཚན་དེ་ཙུག་ལགས་པས༔ དེ་ལུགས་ཀྱི་ཐུགས་དགོངས་བཏང་ནས་ཐུགས་རྗེས་འཛིན་པར་ཞུ་ལགས་ཞེས་ཞུའོ༔ དེ་ནས་ཆོས་ཀྱི་རྒྱལ་པོས་འདི་སྐད་བརྗོད་དོ༔ འོ་ན་ཁྱོད་ཀྱི་ཟེར་བ་དེ་ཚོ་བདེན་པར་གྱུར་ན༔ དགེ་སྡིག་རྒྱུ་འབྲས་ལ་བསམ་བློ་ཡག་པོ་བཏང་ནས་འདུག་སྟེ༔ འོན་ཀྱང་མིའི་རིགས་དེ་རྫུན་མཁས་པ་ཡིན་པས་ངས་ལས་ཀྱི་མེ་ལོང་ལ་དྲི་ཨང་གསུངས་ནས་མེ་ལོང་བསྟན་ནས༔ ཨེ་མ་ལྟོས་ཤིག་སྐལ་ལྡན་རིགས་ཀྱི་བུ༔ སྣང་སྲིད་གསལ་བའི་མེ་ལོང་འདི༔ དུས་གསུམ་མཁྱེན་པའི་སྤྱན་བས་གསལ༔ ལས་དགེ་སྡིག་གི་རང་གཟུགས་དངོས་སུ་སྟོན༔ ཁྱོད་མི་ཡུལ་གྱི་དགེ་སྡིག་ཅི་བྱས་ཀུན༔ དེ་ད་ལྟ་མངོན་སུམ་འཆར་ཙ་ན༔ ཁྱོད་ཀྱི་རྫུན་དང་གཡོ་སྒྱུས་ཅི་བྱེད་ཨང༔ ད་ལྟོས་ཤིག་མེ་ལོང་འདི་ལ་ལྟོས༔ ཞེས་གསུངས་ནས་མེ་ལོང་ལ་བལྟས་ནས༔ འོ་ད་ལྟ་ཁྱེད་རང་གི་ཟེར་བའི་དགེ་སྡིག་གི་བྱས་ཚད་དེ་རྣམས་རྫུན་མིན་པར་འདུག་གོ༔ ཕོ་སྐྱེས་པ་ཡིན་ནོ༔ ལམ་དཀར་པོ་ལ་བཏང་གིས་ཨང༔ ཞེས་གསུངས་པ་དང༔ ཡང་འདྲེ་ནག་པོས་འདི་སྐད་བརྗོད་དོ༔ ཀ་ཡེ༔ ཆོས་ཀྱི་རྒྱལ་པོའི་མདུན་དུ་ཞུ་རྒྱུ་ཡོད༔ མི་ངན་ཁྱིམ་བདག་དཔལ་སྐྱེས་ཟེར་བ་འདིས་མི་ཚེ་རྫུན་ལ་བསྐྱལ་ནས་རང་འདོད་ཕུགས་སུ་བཅུག༔ ཁོའི་མིང་ནི་ཁྱིམ་བདག་དཔལ་སྐྱེས་ཟེར་བ་ཡིན༔ བླ་དག་ནི་མི་ངན་སྤྲེལ་མགོ་ཟེར་བ་ཡིན༔ དད་པ་མེད་པའི་ཁྱིམ་བདག་དད་འབྱོར་འདི༔ ཁོའི་ལོ་ནི་གླང་གི་ལོ་པ་ཡིན༔ ཡུལ་ནི་གྲོང་ཁྱེར་ཀ་མ་རུ་པ་ཡིན༔ རིགས་ནི་རྗེའུ་རིགས་ལས་ནི་སྡིག་པ་བྱས༔ གྲོང་སྟོད་རྒྱུག་ནས་ཕ་སྤུན་འཐབ་མོ་སྤྲད༔ གྲོང་སྨད་རྒྱུག་ནས་ཁྱིམ་མཚེས་འཁྲུགས་པ་སྤྲད༔ ཁྱིམ་མཚེས་ཤྲཱི་བྷ་དྲའི་རྔ་མོང་ལ༔ རྡོ་ཀུན་བརྒྱབས་ནས་བསད་ཀྱང་མིན་རྫུན་བཏབ༔ ཡིག་མཁན་པྲ་ཛྙཱ་མ་ཏི་ཡི༔ གླང་པོ་ཆེའི་ཕྲུ་གུ་གད་གཡང་ལ་བསད་ནས་མིན་བརྫུན་བཏབ༔ ད་ལྟ་ཉིད་ནས་རྡེའུ་ཤེར་བས་ཆོག༔ དཀར་པོའི་ལམ་ལ་འགྲོ་རྒྱུ་ཅི་ལ་ཡོད༔ ནག་པོའི་ལམ་ལ་མྱུར་དུ་ཁྲིད་པས་ཆོག༔ ཅེས་ཟེར་ནས༔ རྡེའུ་ནག་པོ་ཕུལ་གསུམ་ཙམ་ཅིག་བྱོས་པ་དང༔ ཡང་ལྷ་དཀར་པོས་འདི་སྐད་ཞུའོ༔ ཆོས་ཀྱི་རྒྱལ་པོའི་དྲུང་དུ་ཞུ་བ་ལ༔ ཁྱིམ་བདག་དད་འབྱོར་ཅན་འདི་དད་པ་ཆེ༔ ཆོས་ལ་མོས་ཤིང་སྡིག་ལ་འཛེམ་པར་བྱས༔
རྒྱལ་པོ་མ་ཧཱ་རཱ་ཛའི་དྲུང་དུ་ནི༔ མི་ངན་ལྔ་བརྒྱ་ཙམ་ཞིག་ཁྲིམས་གཏུགས་པ༔ གསེར་སྲང་ལྔ་བརྒྱ་བཏང་ནས་སྲོག་བསླུས་སོ༔ རྒྱ་གར་གྲོང་ཁྱེར་ཀ་མ་རུ་པ་ལ༔ ཁྱིམ་བདག་དཔལ་སྐྱེས་ཁོ་ན་དད་པ་ཆེ༔ ད་ལྟ་རང་གཉིས་རྡེའུ་ཤེར་བས་ཆོག༔ ནག་པོའི་ལམ་ལ་འགྲོ་དོན་ཅི་ལ་ཡོད༔ དཀར་པོའི་ལམ་ལ་ད་ལྟ་ཁྲིད་ནས་འགྲོ༔ ཟེར་ནས་རྡེའུ་དཀར་པོ་བྲེ་དྲུག་ཤེར་ཙམ་ཞིག་བྱོས་པ་དང༔ འབྱུང་པོ་སྤྲེལ་གདོང་པ་ན་རེ༔ ལྷ་དང་འདྲེ་གཉིས་མི་འཆམས་མི་དགོས་ཀྱི༔ ངའི་ན་རག་སྲང་ལ་བཏེག་ཙམ་ན༔ དགེ་སྡིག་ཆེ་ཆུང་རྒྱ་རྡོས་གཏན་ལ་ཕབ༔ ད་ལྟ་འདི་ལ་བལྟས་པས་གསལ་བ་ཡིན༔ རྡེའུ་སྲང་ལ་འཇལ་བས་སུམ་ལོག་གིས་དཀར་པོ་ལྗིད་པ་དང༔ ཆོས་ཀྱི་རྒྱལ་པོས་འདི་སྐད་གསུངས༔ ཨེ་མ་མི་ལས་ཐོབ་ནས་ཆོས་ལ་སྤྲོ་བ་རྣམས༔ རང་འདུན་རང་གིས་ལེགས་པར་བསྒྲུབ་པ་འདི༔ གཞན་གྱིས་རྐུ་ཞིང་འཕྲོག་ཏུ་མི་གཏུབ་པར༔ རང་གི་དགེ་བས་རང་ཉིད་བདེ་ལ་བཀོད༔ ཁྱིམ་བདག་འབྱོར་པ་ཅན་གྱི་ལས་འདི་འདྲ༔ སེམས་ཅན་ཀུན་གྱིས་བྱས་ན་ཅི་མ་རུང༔ སྤྱན་རས་གཟིགས་ལ་གསོལ་བ་མྱུར་དུ་ཐོབ༔ དཀར་པོའི་ལམ་ལ་ད་ལྟ་ལ་འུར་དེངས༔ ཅེས་བརྗོད་ལ༔ ཤར་ཕྱོགས་རི་བོ་ཏ་ལའི་རྩེ་མོ་ནས༔ ཡི་དམ་ཐུགས་རྗེ་ཆེན་པོ་ལ་གསོལ་བ་འདེབས༔ འཁྲུལ་བ་དབྱིངས་སུ་དག་པར་བྱིན་གྱིས་རློབས༔ སེམས་ཉིད་ཆོས་སྐུ་རྟོགས་པར་བྱིན་གྱིས་རློབས༔ ཅེས་གསོལ་བ་གདབ༔ སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་པའི་སྨོན་ལམ་དེ་ཡང་གདབ༔ དེ་ནས་བར་དོའི་མངལ་སྒོ་དགག་པ་དང༔ མངལ་སྒོ་གདམ་པའི་ངོ་སྤྲོད་གདབ༔ དེ་རྗེས་དག་པ་སངས་རྒྱས་ཀྱི་ཞིང་དུ་འཕོ་བའི་ངོ་སྤྲད་བཏབ་མ་ཐག་ཏུ་ཡོལ་བ་འུབ་ཀྱིས་བསྡུས་ལ༔ ཐུགས་རྗེ་ཆེན་པོའི་སྐུ་ཁྲ་ལམ་གྱིས་བསྟན༔ སྣམ་བུ་དཀར་པོའི་ལམ་ལ་ཁྲིད༔ གོས་བཟང་པོ་བསྐོན༔ རྒྱན་བཟང་པོ་བཏགས༔ གཟེངས་བསྟོད༔ འོ་རིགས་ཀྱི་བུ་མི་ལུས་ཐོབ་པའི་དོན་འགོ་དེ༔ འདི་ལྟ་བུ་གཅིག་འོང་བ་ཡིན་ནོ༔ དགའ་བ་སྐྱེད་པར་མཛོད་ཅིག༔ ཅེས་བརྗོད་དོ༔
དེ་ནས་སྤྱན་རས་གཟིགས་ཀྱིས་སྨོན་ལམ་འདི་གསུངས་སོ༔ ཨོཾ་མ་ཎི་པདྨེ་ཧཱུྃ༔ དཔལ་སྐྱེས་ཁྱོད་ཀྱི་གཙོ་བྱས་སེམས་ཅན་རྣམས༔ འབྲུ་དྲུག་སྙིང་པོས་ལམ་སྣ་འདྲེན་པར་ཤོག༔ ཁམས་གསུམ་འཁོར་བ་དོང་ནས་སྤྲུགས་པར་ཤོག༔ ན་རག་དམྱལ་བ་ཟད་ཅིང་སྟོང་པར་ཤོག༔ ཅེས་སྨོན་ལམ་གདབ༔ ཡིག་དྲུག་བསྐུལ༔ དེ་ནས་བླ་མས༔ འོ་རིགས་ཀྱི་བུ་རྣམས་ཀྱིས་སྡིག་ཅན་ཤན་པ་ལག་དམར་དང༔ དད་ལྡན་ཁྱིམ་བདག་དཔལ་སྐྱེས་གཉིས་ཀྱི་དགེ་སྡིག་བསགས་ལུགས་ཀྱི་སྐྱིད་སྡུག་གི་ཁྱད་པར་ལ་ལྟོས༔ རང་རེ་ཚེ་ལའང་འདི་ལྟ་བུ་ཞིག་མགྱོགས་པར་འོང་བས་དགེ་བ་ལ་འབད༔ སྡིག་པ་ལ་འཛེམ་པ་གལ་ཆེའོ༔ ཞེས་བརྗོད་ལ་ལྷ་དབང་བསྐུར༔ བཀྲ་ཤིས་བརྗོད༔ བསྔོ་བ་བྱ༔ དཀྱིལ་འཁོར་བསྡུའོ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ དམྱལ་བའི་གནས་རྣམས་དངོས་སུ་མཐོང་ནས་ནི༔ མ་འོངས་སེམས་ཅན་རྣམས་ལ་ཕན་ཕྱིར་དུ༔
བར་དོ་ཐོས་གྲོལ་ཆོས་ཀྱི་ཆ་རྐྱེན་བསྡེབས༔ སྐྱེས་བུ་ལས་ཅན་གཅིག་དང་འཕྲད་པར་ཤོག༔ འཕྲད་ནས་འགྲོ་ཀུན་སྨིན་ཅིང་གྲོལ་བར་ཤོག༔ བར་དོ་ཐོས་གྲོལ་གྱི་དབང་བསྐུར་མཐོང་བ་རང་གྲོལ་ངོ་སྤྲོད་ཆེན་མོ༔ དགེ་སྡིག་རང་གཟུགས་སྟོན་པའི་གདམས་པ༔ སྲིད་པ་རང་གྲོལ་ཞེས་བྱ་བ་རྫོགས་སོ༔ ས་མ་ཡ༔ རྒྱ་རྒྱ་རྒྱ༔ གྲུབ་ཐོབ་ཀརྨ་གླིང་པའི་གཏེར་མའོ༔ ཆོས་རྒྱལ་མཐིང་། གླང་མགོ་དཀར། སྤྲེལ་སེར། ཕག་སྔོ། སྦྲུལ་ལྗང་། དོམ་མཐིང་། སེང་གེ་དཀར། ཁྱུང་སྔོ། ལྷན་ཅིག་ལྷ་དཀར་ཞི་བ། འདྲེ་མཐང་ནག་ཁྲོ་བོ་ཡིན། དེ་རྣམས་ཀྱི་སྐུ་མདོག་ཞལ་ཤེས་ཡིན་ལགས། མཆན།
༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། འཆི་ཁ་བར་དོའི་ངོ་སྤྲོད་གསལ་བའི་མེ་ལོང་འོད་གསལ་ཉི་མའི་སྙིང་པོ་ཞེས་བྱ་བ་བཞུགས་སོ། །
ན་མོ་གུ་རུ། སྣང་བ་ཐིམ་དང་རྟོག་པ་ཐིམ། །རགས་པ་ཐིམ་དང་ཕྲ་བ་ཐིམ། །ཐིམ་པའི་རྗེས་ལ་འོད་གསལ་ངང་། །ཟུང་འཇུག་སྐུ་ནི་ངེས་པར་འཆར། །ཟུང་འཇུག་ལ་ཡང་རྣམ་གཉིས་ཏེ། །སློབ་པ་དང་ནི་མི་སློབ་པའོ། །མི་སློབ་པ་རུ་གྱུར་ཙམ་ན། །འབྲས་བུ་ཐོབ་ཅེས་བསྟན་པ་ཡིན། །སྣང་བའམ་རགས་པ་ཐིམ་པ་ལ་གཉིས་ཏེ། ཡུལ་ཐིམ་པ་དང་༑ འབྱུང་བ་ཐིམ་པའོ། །དང་པོ་ཡུལ་ཐིམ་པ་ནི། གཟུགས་སྒྲ་ལ་ཐིམ་ཙམ་ན། མིག་ཅུང་ཟད་རྟུལ་དུ་འགྲོ་སྟེ། རང་གི་ཚོར་རུང་མ་ཚོར་རུང་རྒྱང་མིག་མི་མཐོང་། སྒྲ་དྲི་ལ་ཐིམ་ཙམ་ན། རྣ་བ་ཅུང་ཟད་འོན་དུ་འགྲོ། དྲི་རོ་ལ་ཐིམ་ཙ་ན་སྣས་ཅུང་ཟད་དྲི་མི་ཚོར། རོ་རེག་བྱ་ལ་ཐིམ་ཙམ་ན་ལྕེས་རོ་མི་ཚོར། རེག་བྱ་འབྱུང་བ་ཆེན་པོ་བཞི་ལ་ཐིམ་པའི་དུས་སུ་ལུས་ཀྱི་འཇམ་རྩུབ་ལ་སོགས་པ་རེག་བྱ་ཅུང་ཟད་མི་ཚོར་བས་ཡུལ་ཐིམ་པའོ། །འབྱུང་བ་ཐིམ་པ་ནི། ས་ཆུ་ལ་ཐིམ་ཙ་ན་ཆུ་ནང་དུ་རྡོ་བོར་བ་བཞིན་དུ་སོང་ནས་ལུས་དམའ་ཐིམ་ཐིམ་སོང་བ་སྙམ་བྱེད༔ ང་ཡར་ཁྱོགས་དང་ཟེར་དགོས་པ་འོང་། ཆུ་མེ་ལ་ཐིམ་ཙ་ན་གྲེ་ཕུག་སྐམ་ཆམ་གྱིས་འགྲོ། ནད་གཡོག་པས་བལྟས་ཙ་ན་ཁ་སྣའི་ཆུ་འབྲུག་པ་འམ། ཡང་ན་སྐམ་ཆོམ་ལ་གདོང་པ་ཧོམ་སྐྱ་བོར་འགྲོ། མེ་རླུང་ལ་ཐིམ་ཙ་ན་རྐང་མཐིལ་ལ་སོགས་པའི་དྲོད་འཆོར་རོ། །རླུང་རྣམ་པར་ཤེས་པ་ལ་ཐིམ་ཙ་ན་དབུགས་མི་བདེ་ཁ་ནང་དུ་སྡུད་མི་ཤེས་ཏེ། ངར་ངར་བ་རྐང་ལག་ཡབ་ཡབ་ལ་ཤི་འཕྲས་བྱེད་པ་འོང་། དེ་དག་ནི་འབྱུང་བ་ཐིམ་པའོ། །དེ་ལྟར་ཡུལ་ཐིམ་པ་དང་། འབྱུང་བ་ཐིམ་པ་གཉིས་སོ། །སྣང་བ་ཐིམ་པ་ཞེས་བྱ་བ་དང་རགས་པ་ཐིམ་པ་ཞེས་བྱ་བ་བསྟན་ཏོ། །
ད་ནི་རྟོག་པ་ཐིམ་པའམ་ཕྲ་བ་ཐིམ་པའི་ཐིམ་ལུགས་ནི།
རྣམ་ཤེས་སྣང་བ་ལ་ཐིམ་ཙ་ན། ཕྱི་དབུགས་ཆད། ནང་དབུགས་མ་ཆད་པའི་སྐབས་སུ་སྐད་ཅིག་མ་བཞི་ལ་ཕྱི་རྟགས་དང་ནང་རྟགས་འཆར་ཏེ། སྐད་ཅིག་མ་དང་པོ་ལ། ཕྱི་རྟགས་ཟླ་བ་ཤར་བ་ལྟ་བུ་སྣང་བ་དཀར་ལམ་པ་ཞིག་འོང་། ནང་རྟགས་སུ་དུ་བ་ལྟ་བུ་ཤེས་པ་བན་བུན་དུ་འོང་། དེ་ལ་སྣང་བ་ཐིམ་པའི་ཡེ་ཤེས་ཞེས་བྱ་སྟེ། ཞེ་སྡང་ལས་གྱུར་པའི་རྟོགས་པ་སུམ་ཅུ་སོ་གསུམ་འགགས་པས་སྟོང་པ་ཞེས་བྱའོ། །གཉིས་པ་ལ༑ ཕྱི་རྟགས་ཉི་མ་ཤར་བ་ལྟ་བུ་སྣང་བ་དམར་ལམ་པ་གཅིག་འོང་། ནང་རྟགས་སུ་སྲིན་བུ་མེ་ཁྱེར་ལྟ་བུའི་ཡེ་ཤེས་སྐེམ་པ་ཞིག་འོང་། དེ་ལ་སྣང་བ་མཆེད་པའི་ཡེ་ཤེས་བྱ་སྟེ། འདོད་ཆགས་ལས་གྱུར་པའི་རྟོག་པ་བཞི་བཅུ་འགགས་པས་སྟོང་པ་ཆེན་པོ་ཞེས་བྱའོ། །གསུམ་པ་ལ། ཕྱི་རྟགས་སུ་མུན་པ་སྲོས་པ་ལྟ་བུ་ནག་ཐིམས་པ་ཞིག་འོང་། ནང་རྟགས་སུ་མར་མེ་རླུང་གིས་མ་བསྐྱོད་པ་ལྟ་བུ་གསལ་ལ་རྟོག་པ་མེད་པའི་སེང་ངེ་བ་ཅིག་འོང་། དེ་ལ་སྣང་བ་ཉེ་བར་ཐོབ་པའི་ཡེ་ཤེས་ཞེས་བྱ་སྟེ། གཏི་མུག་ལས་གྱུར་པའི་རྟོག་པ་བདུན་འགགས་པས་ཤིན་ཏུ་སྟོང་པ་ཞེས་བྱའོ། །བཞི་པ་ལ། ཕྱི་རྟགས་ཐོ་རངས་སྐྱ་རེངས་ཤར་བ་ལྟ་བུ་སྐྱ་སེང་ངེ་བ་ཅིག་འོང་། ནང་རྟགས་ནམ་མཁའ་སྤྲིན་དང་བྲལ་བ་ལྟ་བུའི་ཆོས་ཉིད་མངོན་དུ་བྱེད་དོ། །དེ་ལ་འོད་གསལ་ཞེས་བྱ། རང་བཞིན་བརྒྱད་ཅུ་ལ་སོགས་པའི་ཕྲ་རགས་ཐམས་ཅད་འགགས་པས་ཐམས་ཅད་སྟོང་པ་ཞེས་བྱའོ༑ ༑དེ་ལྟ་བུའི་འོད་གསལ་ཐམས་ཅད་སྟོང་པ་སྟེ། མཚམས་མེད་པ་ལྔའི་ལས་བྱས་པ་ཡན་ཆད་ཀྱི་སེམས་ཅན་ཐམས་ཅད་ཀྱི་རྒྱུད་ལ་མི་མྱོང་མི་སྲིད་དོ། །
དེ་ལྟ་བུའི་འོད་གསལ་དེའི་མིང་གི་རྣམ་གྲངས་ནི། འཆི་བ་འོད་གསལ་ཞེས་བྱ། རང་བཞིན་འོད་གསལ་ཞེས་བྱ། འཆི་བ་ཆོས་སྐུ་ཞེས་བྱ། འཆི་བ་དོད་དམ་པའི་བདེན་པ་ཞེས་བྱ༑ འཆི་བ་ཤེས་རབ་ཀྱིས་ཕ་རོལ་ཏུ་ཕྱིན་པ་ཞེས་བྱ་སྟེ། རྒྱུད་རྣམས་སུ་གྲགས་པའོ། །སེམས་ཅན་གྱིས་དེ་ཉམས་སུ་མྱོང་མོད་ཀྱི། གདམས་ངག་མེད་པས་ངོ་མ་ཤེས་པའི་སྐྱོན་གྱིས་འཁོར་བར་འཁྱམས་པའོ། །དེ་བས་ན་བར་དོའི་གདམས་ངག་ཤིན་ཏུ་གཅེས་སོ། །དེ་ངོ་མ་ཤེས་པས་ཆུ་ལས་ཉ་འཕར་བ་ལྟར་བར་དོ་ཡིད་ལུས་སུ་གྲོང་གིས་ལྷང་ངོ་། །ལུས་དེ་ཡི་མཚན་ཉིད་ནི། སྔོན་འབྱུང་སྲིད་པའི་ཤ་གཟུགས་ཅན། །དབང་པོ་ཀུན་ཚང་ཐོགས་མེད་ལུས། །ལས་ཀྱི་རྫུན་འཕྲུལ་ཤུགས་དང་ལྡན། །རིགས་མཐུན་ལྷ་མིག་དག་པས་མཐོང་། །ཞེས་གསུངས་པས༑ སྔོན་འབྱུང་ཞེས་པ་ནི་བར་དོའི་ལུས་གཉིས་ལ་འགྲོ་སྟེ། སྐྱེ་བ་སྔ་མར་བཞག་པའི་ལུས་དང་། སྐྱེ་བ་ཕྱི་མར་ལེན་པའི་ལུས་སོ། །ད་ཡང་ཞག་བདུན་ཕྲག་དང་པོའི་དབང་དུ་བྱས་ན། ཞག་ཕྱེད་དང་བཞི་ཕན་ཆད་སྐྱེ་བ་སྔོན་མའི་ལུས་སུ་སྣང་ཞིང་བག་ཆགས་སྔོན་མ་ལ་སྤྱོད་དེ། སྔོན་གྱི་ཡུལ་དང་ཁང་ཁྱིམ་ལ་སོགས་པར་ཕྱིན་པ་དང་། གཉེན་འདུན་ལ་མ་དག་པའི་སྒྱུ་ལུས་ཞེས་བྱའོ། སྣང་བ་སྣ་ཚོགས་ལ་ཕྱད་ཕྱོད་ཡད་ཡུད་འོང་སྟེ་བར་དོ་ཡིན་པར་ངོ་ཤེས་པ་མི་ཡོང་ངོ་། །དེ་ལ་མ་དག་པའི་སྒྱུ་ལུས་ཞེས་བྱའོ། །
དེར་ཞག་ཕྱེད་དང་བཞི་ལོན་ནས། སྐྱེ་བ་ཕྱི་མའི་ལུས་སུ་སྣང་བས་བར་དོའི་གདམས་ངག་མེད་པ་རྣམས་ནི། ཨ་བ་ཤི་ནས་འདུག་པ་སྙམ་པ་ཅིག་འོང་སྟེ། སྔར་གྱི་ཡོ་བྱད་དང་དགྲ་ལ་སོགས་པ་ལ་ཆགས་སྡང་དྲག་པོ་དེ་ཉིད་དུ་སྐྱེས་ཏེ། དེས་སྡུག་བསྔལ་གྱི་ཁ་བརྒྱུད་དེ། ཁམས་གསུམ་དུ་འཁོར་རོ། །དེས་ན་བར་དོའི་གདམས་ངག་འདི་མེད་པའི་ཐབས་མེད་དོ། །དེ་ནས་ཞག་བཞི་བཅུ་རྩ་དགུ་ཚུན་ཆད་དུ་བར་དོའི་སྡུག་བསྔལ་རྣམས་པ་སྣ་ཚོགས་ཉམས་སུ་མྱོང་སྟེ། དེར་སྐྱེ་བ་ལེན་པར་འགྱུར་རོ། །སྐྱེ་བ་ལེན་ལུགས་ནི། རྫུས་སྐྱེས་དང་། དྲོད་གཤེར་ལ་སོགས་པར་སྐྱེ་བ་ཡིན་ན་ཁང་བཟང་ངམ་བྱ་སྐྱིབས་ལ་སོགས་པར་ཆགས་ཏེ་དེར་གནས་པས་སོ། །མངལ་དུ་སྐྱེ་ན་སྲོག་ཆགས་གང་དུ་སྐྱེ་བ་དེའི་ཕ་མ་ཆགས་པ་སྤྱོད་པ་མཐོང་ནས། ཕོར་སྐྱེས་ན་མ་ལ་འདོད་ཆགས་སྐྱེ། ཕ་ལ་ཞེ་སྡང་སྐྱེས་ནས་མངལ་དུ་ཞུགས་ཏེ་འཁོར་བར་འཁྱམས་སོ། །བར་དོ་ནས་འཁོར་བར་འཁྱམས་ལུགས་སོ། །
ད་ནི་བླ་མ་དམ་པའི་མན་ངག་གིས་བར་དོའི་ལམ་ལོག་པ་དེ་མ་ནོར་ཞིང་བླ་ན་མེད་པའི་ལམ་དུ་བཀོད་པ་ནི།
དང་པོ་གཟུགས་སྒྲ་ལ་ཐིམ་པའི་དུས་ནས་རླུང་རྣམ་པར་ཤེས་པ་ལ་ཐིམ་པའི་དུས་ཡན་ཆོད་དུ་དྲན་པས་ཏིང་ངེ་འཛིན་ཟིན་པར་བྱས་ལ། གཟུགས་སྒྲ་ལ་ཐིམ་པ་ལ་སོགས་པའི་རྟགས་རེ་རེ་ནས་གཅིག་ཀྱང་མ་ནོར་བར་བྱས་ལ། རྟགས་རེ་རེ་ནས་བརྗེད་བསྐུལ་བྱས་ཤིང་བླ་མའི་གདམས་ངག་བསྒོམ་མོ། །བླ་མའི་གདམས་ངག་ནི། དང་པོ་གཟུགས་སྒྲ་ལ་ཐིམ་པའི་རྟགས་བྱུང་བའི་དུས་སུ། སྔོན་འགྲོ་གསུམ་དངོས་གཞི་གཅིག་སྟེ། བཞི་ཉམས་སུ་བླང་བར་བྱའོ། །སྔོན་འགྲོ་གསུམ་ནི། སྙིང་རྗེ་བྱ ང་ཆུབ་ཀྱི་སེམས་དྲན་པ་དང་། རང་གི་བླ་མ་དྲན་པ་དང་། ཡི་དམ་གྱི་ལྷ་དྲན་པའོ། །
དང་པོ་སྙིང་རྗེ་བྱང་ཆུབ་ཀྱི་སེམས་དྲན་པ་ནི།
འོ་ད་ནི་ང་འཆི་བར་འདུག་པས་བར་དོའི་གདམས་ངག་དྲན་པར་བྱའོ་སྙམ་དུ་བསམ་མོ། །བར་དོ་དང་པོ་འོད་གསལ་ངོ་ཤེས་པར་བྱས་ལ་དེ་ལ་ཟིན་པར་བྱ། དེ་མ་ཟིན་ན། གཉིས་པ་སྒྱུ་ལུས་ཀྱི་བར་དོ་ངོ་ཤེས་པར་བྱས་ལ། དེར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱས་ལ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་ཉེ་རིང་མེད་པར་ཕན་ཐོགས་པ་ཅིག་བྱ་དགོས་སྙམ་དུ་བསམ་མོ། །
རང་གི་བླ་མ་དྲན་པ་ནི། བླ་མ་མདུན་དུ་ཡེར་གྱིས་བཞུགས་པར་བསྒོམས་ལ། མོས་གུས་དུང་པ་གཅིག་བྱས་ལ་གསོལ་བ་གདབ་བོ༑ ༑ཡི་དམ་གྱི་ལྷ་དྲན་པ་ནི། ལུས་ལྷ་ཡི་སྐུར་ཝལ་གྱིས་བསྒོམ། སྔོན་འགྲོ་གསུམ་མོ། །དངོས་གཞི་གཅིག་པོ་ནི་སེམས་ཕྱག་རྒྱ་ཆེན་པོ་སྟེ། རིག་པ་མ་བཅོས་པའི་ངང་ལ་ལྷོད་ཀྱིས་ཀློད་ལ་ཙན་གྱིས་བཞག་གོ །དེ་ལྟར་གཟུགས་སྒྲ་ལ་ཐིམ་པ་དང་། སྒྲ་དྲི་ལ་ཐིམ་པ་དང་། དྲི་རོ་ལ་ཐིམ་པ་དང་།རོ་རེག་བྱ་ལ་ཐིམ་པ་དང་། རེག་བྱ་འབྱུང་བ་ཆེན་པོ་བཞི་ལ་ཐིམ་པ་དང་། རླུང་རྣམ་པར་ཤེས་པ་ལ་ཐིམ་གྱི་བར་དུ། ཐད་སོ་ཐད་སོའི་རྟགས་རྣམས་མ་ཤོར་བར་དྲན་པས་བསྒྲིམས་ཏེ་ངོས་བཟུང་ལ་རྟགས་ཀྱིས་ཐད་ཀ་ཐད་ཀར་བསྐུལ་ཞིང་། སྔོན་འགྲོ་གསུམ་དངོས་གཞི་གཅིག་སྟེ། བཞི་པོ་ལ་མ་ཡེངས་པར་བྱའོ། །
དེའི་རྗེས་ལ་ཕྱི་དབུགས་རྦད་ཀྱིས་ཆད། ནང་དབུགས་མ་ཆད་པའི་སྐབས་སུ་ཡུད་ཙམ་པ་ཞིག་ལ་རྟོགས་པ་ཕྲ་བ་ལ་ཐིམ་པ་འབྱུང་སྟེ། སྣང་བའི་ཡེ་ཤེས་ཤར་བའི་རྟགས་དང་། སྣང་བ་མཆེད་པའི་ཡེ་ཤེས་ཤར་བའི་རྟགས་དང་། སྣང་བ་ཉེ་བར་ཐོབ་པའི་ཡེ་ཤེས་ཤར་བའི་རྟགས་དང་། རང་བཞིན་གྱི་འོད་གསལ་ཤར་བའི་རྟགས་འཆར་རོ། །རྟགས་དེ་རྣམས་ཀྱི་དུས་སུ་སྔོན་འགྲོ་གསུམ་པོ་བྱས་ན་བློ་སྤུན་དུ་འགྲོ་བས་སྔོན་འགྲོ་གསུམ་པོ་ལིང་གིས་བཞག་ལ། རྟགས་རེ་རེ་ནས་དྲན་པས་བསྐུལ་ཞིང་སེམས་ཕྱག་རྒྱ་ཆེན་པོ་བསྒོམ་པ་ཞེས་བྱ་སྟེ། རིག་པ་གཉུག་མའི་ངང་དུ་ལྷང་ལྷང་ལྷོད་ཀྱིས་ཙན་ཙན་བཞག་གོ །དེ་ལྟར་བསྒོམ་པས་རང་བཞིན་གྱི་འོད་གསལ་སེམས་ཅན་ཐམས་ཅད་ལ་རང་ཆས་སུ་སྔོན་ནས་ཡོད་པ་དེ་དང་། བསྒོམས་པའི་འོད་གསལ་གཉིས་བླ་མ་དམ་པའི་གདམས་ངག་དང་བྱིན་རླབས་ཀྱིས་སྔར་འདྲིས་པའི་མི་དང་འཕྲད་པ་ལྟར་འཕྲད་པ་དང་ངོ་ཤེས་ཏེ། སྐད་ཅིག་མ་དེ་ཉིད་ལ་བག་ཆགས་དང་བཅས་པའི་རྣམ་པར་རྟོག་པའི་དྲི་མ་མ་ལུས་པའི་དྲུང་ཕྱུང་བ་སྟེ། འོད་གསལ་གྱི་མེས་བསྲེགས་ནས་སྐུ་གསུམ་མངོན་དུ་བྱེད་ཅེས་བྱ་སྟེ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར། དབང་པོ་རབ་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར། དབང་པོ་རབ་ཚེ་གཅིག་གིས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཞེས་བྱའོ། །
ན་མོ་གུ་རུ། འོད་གསལ་ལ་མ་ཟིན་ན་བར་དོར་དོན་གྲུབ་པ་བྱ་བ་ནི། སྒྱུ་ལུས་ལ་སློབ་པ་ཡིན་ཏེ། དེ་ཡང་བདུན་ཕྲག་དང་པོའི་དབང་དུ་བྱས་ན། ཞག་ཕྱེད་དང་བཞི་ཚུན་ཆད་ལ་བར་དོར་ཤེས་པ་མེད་པས་མ་དག་པའི་སྒྱུ་ལུས་ཞེས་བྱ་སྟེ༔ དེར་ལམ་བསྒོམ་དུ་མི་བཏུབ། ཞག་ཕྱེད་དང་བཞི་ལོན་ནས། ང་ཤི་བ་ཡིན་ཨཾ་སྙམ་པ་འོང་སྟེ། སྔོན་གྱི་དུས་སུ་བླ་མའི་གདམས་ངག་ལས་བར་དོ་ལ་བར་དོ་ངོ་ཤེས་པར་བྱའོ་གསུངས་པ་དེ་དྲན་ནས་དེ་ཉིད་ལ་བར་དོ་ལ་བར་དོར་ངོ་ཤེས་ཏེ་ད་གདམས་ངག་དགོས་སྙམ་པ་ཅིག་འབྱུང་བས་སྔར་གྱི་སྣང་བ་འམ་རགས་པ་ཐིམ་པའི་དུས་གྱི་གདམས་ངག་སྔོན་འགྲོ་རྣམ་པ་གསུམ་སྟེ། སྙིང་རྗེ་དྲན་པ། བླ་མ་དྲན་པ། ཡི་དམ་གྱི་ལྷ་དྲན་པ་དང་། དངོས་གཞི་གཅིག་སྟེ་བསྒོམ་མ་མོ་ཆེན་མོ་དྲན་པར་འགྱུར་རོ། །དེ་ནས་ཞག་བཞི་བཅུ་རྩ་དགུའི་བར་དུ་སྔོན་འགྲོ་གསུམ་དང་དངོས་གཞི་གཅིག་པོ་ལ་གོམས་པར་བྱས་པས༔ འོད་གསལ་གྱིས་མེས་བག་ཆགས་ཀྱི་རྩ་བ་མ་ལུས་པ་དྲུང་ཕྱུང་བའམ་བསྲེགས་ནས་དག་པའི་སྒྱུ་ལུས་ཞེས་བྱ། སློབ་པའི་ཟུང་འཇུག་ཅེས་བྱའོ། །དེ་ནས་ཞག་བཞི་བཅུ་རྩ་དགུ་ལོན་པའི་སྐད་ཅིག་དེ་ཉིད་ལ་སྐུ་གསུམ་མངོན་དུ་བྱེད་ཅིང་འབད་རྩོལ་དང་བྲལ་བས་དེ་ཉིད་དུ་མཆོག་ཐོབ་པར་འགྱུར་རོ། །དབང་པོ་འབྲིང་བར་མ་དོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་ལམ། ན་མོ་གུ་རུ། དེ་ལ་མ་ཐོབ་ན༑ གསུམ་པ་མངལ་སྒོ་དགག་པ་ནི། དགག་ཐབས་རྣམ་པ་ལྔ་སྟེ། བླ་མ་ཡབ་ཡུམ་གྱིས་དགག་པ་དང་། ཡི་དམ་ཀྱི་ལྷས་དགག་པ་དང་། སྒྱུ་ལུས་ཀྱི་དགག་པ་དང་། འོད་གསལ་གྱིས་དགག་པ་དང་། དྲན་པ་དང་འདུན་པས་དགག་པའོ། །དེ་ལ་དང་པོ་བླ་མ་ཡབ་ཡུམ་གྱིས་དགག་པ་ནི། རང་ཉིད་སྲོག་ཆགས་གང་དུ་སྐྱེ་བའི་ཕ་མ་ཆགས་པ་སྤྱོད་པ་མཐོང་བའི་ཚེ། བླ་མ་ཡབ་ཡུམ་གྱིས་བདག་ལ་གསང་བའི་དབང་བསྐུར་བྱེད་པར་བསམ་སྟེ། དེ་ཉིད་ཀྱི་མོས་གུས་སྐྱེ་སྟེ་ངེས་པར་ཆགས་སྡང་ལྡོག་པར་འགྱུར་རོ། །དེ་ནས་སྔར་གྱི་སྔོན་འགྲོ་གསུམ་ལ་སོགས་པ་བཞི་པོ་བསྒོམ་པར་བྱའོ། །
དེས་མ་ཁེགས་ན། ཡི་དམ་གྱིས་ལྷས་དགག་པ་ནི། ཕ་མ་གཉིས་པོ་དེ་ཡི་དམ་གྱི་ལྷ་ཡབ་ཡུམ་དུ་བསམས་ལ། ཡི་དམ་ལྷའི་སྣང་བ་མངོན་སུམ་དུ་འཆར་རོ། །དེ་ལ་ཕྱག་དང་མཆོད་པ་ལ་སོགས་པ་བྱས་པས་ཆགས་སྡང་ལོག་སྟེ་སྔར་བཞིན་དུ་བསྒོམ་པར་བྱའོ༑ ༑དེས་མ་ཁགས་ན། འོད་གསལ་གྱིས་དགག་པ་ནི། ཕ་མ་ཡབ་ཡུམ་སྟོང་པར་བསྒོམས་པས་ཆགས་སྡང་ལྡོག་སྟེ་སྔར་བཞིན་དུ་བསྒོམ་པར་བྱའོ། །དེས་མ་ཁེགས་ན༑ སྒྱུ་ལུས་ཀྱིས་དགག་པ་ནི། ཕ་མ་ཡབ་ཡུམ་མཐོང་བའི་ཚེ། འདི་མི་བདེན་ངེས་པར་སྒྱུ་མ་ཡིན། སྒྱུ་མ་ལ་ཆགས་སུ་ཅི་ཡོད་སྙམ་དུ་བསམ་པས། ཆགས་སྡང་ལྡོག་པར་འགྱུར་ཏེ།སྔར་བཞིན་དུ་བསྒོམ་པར་བྱའོ། །དེས་མ་ཁེགས་ན། དྲན་པ་དང་འདུན་པས་དགག་པ་ནི། ཕ་མ་ཡབ་ཡུམ་མཐོང་བའི་ཚེ༑ ཨ་ཙ་མ་ན་སྐྱུགས་རེ་བྲོ། འདི་འདྲ་ལ་གཅིག་མ་ཆགས་པ་མ་སྤངས་པས་ཐོག་མ་མེད་པ་ནས་ཡུན་རིང་པོ་ཞིག་ཏུ་ཁམས་གསུམ་འཁོར་བའི་སྡུག་བསྔལ་ཅི་ཙམ་པ་ཅིག་མྱོང་། ད་ཡུད་ཙམ་པ་འདི་ལ་ཆགས་པའི་དཔེ་ཡོད་དམ་སྙམ་དུ་ལྷག་གིས་བྲོས་པར་བྱའོ། །དེས་ཆགས་སྡང་ལྡོག་སྟེ་སྔར་བཞིན་དུ་བསྒོམ་པར་བྱའོ། །གསུམ་པ་མངལ་སྒོ་དགག་པའི་གདམས་ངག་གོ །དེས་ཀྱང་ཁེགས་པར་མ་གྱུར་ན། ངེས་པར་མངལ་དུ་སྐྱེ་བར་སྲིད་ན། མངལ་སྒོ་གདམ་པའི་གདམས་ངག་ནི། སྐབས་འདིར་འགྲོ་དྲུག་ཐམས་ཅད་མེ་ལོང་གི་གཟུགས་བརྙན་བཞིན་དུ་དུས་གཅིག་ལ་མཐོང་བ་འོང་༑ འགྲོ་དྲུག་སྐད་ཅིག་ལ་བསྐོར་ནུས་པ་འོང་། དེ་གང་དང་གང་དུ་ཕ་མ་ཡབ་ཡུམ་མཐོང་པ་དང་དེའི་ཚེ་དུད་འགྲོ་དང་མཛེ་སྤྲང་དང་རིགས་ངན་ལ་སོགས་པའི་མི་འོས་པ་གང་དང་གང་མཐོང་ཀྱང་། འདི་ལ་ང་མི་ཞུགས་འདི་ལ་ཡང་ང་མི་ཞུགས་སྙམ་དུ་བསམ་ཞིང་ཧུར་ཧུར་བྲོས་པར་བྱ་ཞིང་། ཚངས་པའམ་བརྒྱ་བྱིན་ནམ་འཁོར་ལོས་སྒྱུར་བའི་རྒྱལ་པོའམ་ཁྱིམ་བདག་འབྱོར་པ་ཅན་ནམ་གྲུབ་ཐོབ་བམ། པཎྜི་ཏ་ལ་སོགས་པ་གདམ་པར་བྱས་ལ། དེར་འདུག་པའི་ཚེ་སྙིང་རྗེ་ཆེན་པོས་སེམས་ཅན་གྱི་དོན་དུ་བློ་བསྐྱེད་དེ། བླ་མ་ལ་གསོལ་བ་བཏབ་ལ་རང་ལྷ་ཡི་ང་རྒྱལ་གྱིས་མའི་མངལ་དུ་པད་ཉིའི་སྟེང་དུ་ཡི་དམ་ལྷ་ཡིས་ས་བོན་ལས་ཡི་དམ་ལྷར་བསམས་ལ། བདག་གིས་སྐྱེ་བ་ཕྱི་མ་འདི་ལ་བླ་མ་མཚན་ལྡན་བྱིན་རླབས་ཅན་ཅིག་དང་མཇལ་བར་གྱུར་ཅིག ཡི་དམ་གྱི་ལྷ་འདི་ཉིད་ཀྱི་སྐུར་གྱུར་ཏེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་སེམས་ཅན་ཐམས་ཅད་ཀྱི་དོན་ཡོངས་སུ་རྫོགས་པར་བྱེད་པ་ཞིག་ཏུ་གྱུར་ཅིག ཅེས་སྨོན་ལམ་བཏབ་ལ། ལྷ་ལ་ལྷ་ཐིམ་པའི་ཚུལ་གྱིས་མའི་མངལ་དུ་འཇུག་པར་བྱའོ། །
དེས་མའི་མངལ་དེ་ཡང་སྡུག་བསྔལ་མེད་ཅིང་བདེ་བར་བཙའ་བར་འགྱུར་རོ། །དེར་ཚེ་དེ་ཉིད་ལ་བླ་མ་ཚད་ལྡན་བྱིན་རླབས་ཅན་ཅིག་དང་མཇལ་ཏེ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་གཟུགས་སྐུ་རྣམ་པ་གཉིས་ཀྱིས་སེམས་ཅན་གྱི་དོན་མཐར་ཕྱིན་པར་འགྱུར་རོ། །འདི་ནི་བྱང་ཆུབ་སེམས་དཔའ་བསམ་བཞིན་དུ་མའི་མངལ་དུ་འཇུག་པ་ཞེས་བྱ། སྨོན་མལ་གྱི་དབང་གིས་སྐྱེ་བ་ལེན་པ་ཞེས་བྱ། སྐྱེ་བ་ལ་རང་དབང་ཐོབ་པ་ཞེས་བྱའོ། །སུ་ལ་ཡང་བསྟན་དུ་མི་རུང་། རང་འཆི་འཆི་འདྲ་ན་ཡི་གེ་འདི་མེ་ལྷའི་ཕྱག་ལ་ཕུལ་ཅིག སུར་ཡ་རསྨིའི་ཐུགས་དམ་ཡིན། ༁ྃ༔ དམ་ཆོས་རྫོགས་པ་ཆེན་པོའི་སྐུ་གསུམ་ངོ་སྤྲོད་བཞུགས་སོ༔
རྩ་བའི་ངོ་སྤྲོད་གསུམ་ནི། ཤེལ་དང་ཉི་མ་འདྲ་འབག་གསུམ་མོ༔ ཤེལ་ནི་རྡོ་རྗེ་སེམས་དཔའི་ཐུགས་ཀྱི་མེ་ལོང་ཡིན་ཏེ༔ རྡོ་རྗེ་སེམས་དཔའི་མེ་ལོང་ལ་རང་གིས་མིག་བཙུག་ནས་མ་ཡེངས་པར་བལྟས་པས༔ སངས་རྒྱས་ཀྱི་སྐུ་འོད་ཀྱི་ཕུང་པོ༔ ཁ་དོག་ལྔ་ལྡན༔ ཕྲ་ལ་དྭངས་པ༔ གསལ་ལ་འཚེར་བ༔ རང་བཞིན་གྱིས་བཀྲག་གསལ་ལ་ཉམས་ང་བ༔ འོད་ཁ་དོག་ལྔ་ལྡན་མངོན་སུམ་མེར་གྱིས་འཆར་བ་དེ༔ དག་པ་ཡེ་ཤེས་ཀྱི་སྣང་བ་ཡིན་ནོ༔ དེ་བཞིན་དུ་རང་གི་རིག་པ་ལ༔ འོད་ཁ་དོག་ལྔ་ལྡན་དུ་ཡོད་དོ༔ རང་གི་རིག་པའི་རང་འོད་ངོ་ཤེས་པར་བྱས་ལ༔ རང་འོད་ལ་རྟག་ཏུ་བལྟའོ༔ དེ་ནི་དག་སྣང་ལ་བལྟ་བའི་ལྟ་བ་ཡིན་ནོ༔
དེ་ཡང༔ དང་པོ་ཆོས་སྐུ་མཚོན་པའི་ཚེ༔ སློབ་མ་ལ་ཚིག་གི་ངོ་སྤྲད་པ་ནི༔ ཀྱཻ་སྣོད་ལྡན་རིགས་ཀྱི་བུ་རྣམས༔ རྡོ་རྗེ་སེམས་དཔའི་ཐུགས་ཀྱི་མེ་ལོང་འདི༔ ཆོས་སྐུ་དངོས་ནི་མ་ཡིན་ཏེ༔ དཔེ་འདི་ཅི་འདྲ་བར་ཤེས་པར་བྱ༔ དཔེ་འདི་ལ་ཕྱི་ནང་མེད་པ་ལྟར༔ རིག་པ་ཆོས་ཀྱི་སྐུ་ལ་ཡང༔ ཕྱི་ནང་མེད་པར་ཤེས་པར་གྱིས་ཤིག༔ དཔེ་འདི་ལ་མདུན་རྒྱབ་མེད་པ་ལྟར༔ རིག་པ་ཆོས་ཀྱི་སྐུ་ལ་མདུན་རྒྱབ་མེད་པར་ཤེས་པར་གྱིས་ཤིག༔ དཔེ་འདི་དག་པ་ཟང་ཐལ་བ་བཞིན་དུ༔ རིག་པ་ཆོས་ཀྱི་སྐུ་ལ༔ དྲི་མ་མེད་པར་ཟང་ཐལ་བར་ཤེས་པར་གྱིས་ཤིག༔ དཔེ་འདི་ལ་ཕྱི་ནང་མེད་པའི་ངང་ནས༔ རྐྱེན་མེད་པའི་འོད་ལྔ་གསལ་བ་ལྟར༔ རིག་པ་ཆོས་ཀྱི་སྐུ་ཟང་ཐལ་གྱི་ངང་ནས༔ གཟུགས་སྐུ་ནང་གསལ་དུ་གྲུབ་སྟེ༔ རིག་པ་སྟོང་པ འི་ཡེ་ཤེས་ཀྱི་སྙིང་པོ་ཅན་དུ་ཤེས་པར་གྱིས་ཤིག༔ འདིའི་ནང་ནས་འོད་ལྔ་ཕྱི་རོལ་དུ་འཆར་ནུས་པ་ལྟར༔ ཆོས་སྐུ་ལས་གཟུགས་སྐུ་གཉིས་གདུལ་བྱ་ལ་འཆར་ནུས་པར་ཤེས་པར་གྱིས་ཤིག༔ དེ་ནི་ཆོས་སྐུའི་ངོ་སྤྲོད་དོ༔ ལོངས་སྐུའི་ངོ་སྤྲོད་ནི༔ ཞི་ཁྲོའི་འདྲ་འབག་ལ་མེ་ལོང་བསྟན་པའི་ཚེ༔ མེ་ལོང་འདི་དག་ཅིང་གསལ་བ་ལྟར༔ ཆོས་ཉིད་དག་ཅིང་གསལ་བ་ཤེས་པར་གྱིས་ཤིག༔ མེ་ལོང་འདིའི་ནང་ན་གཟུགས་བརྙན་སྣང་ལ་རང་བཞིན་མེད་པར་གནས་པ་བཞིན་དུ༔ ཆོས་ཉིད་ཀྱི་ཀློང་ནས་སྐུ་ལྔ་སྣང་ལ་རང་བཞིན་མེད་པར་གནས་པར་ཤེས་པར་གྱིས་ཤིག༔ དེ་ནི་ལོངས་སྐུའི་ངོ་སྤྲོད་དོ༔ སྤྲུལ་སྐུའི་ངོ་སྤྲོད་ནི༔ མེན་ཤེལ་དང་མེ་ལོང་འདི་དག་ཅིང་གསལ་བ་ལྟར༔ མིག་རྒྱང་ཞགས་ཆུའི་སྒྲོན་མ་ནི༔ དབྱིངས་རྣམ་པར་དག་པའི་ཆོས་ཉིད་དོ༔ མེ་ལོང་ལ་ཕྱག་རྒྱ་ཏིང་ངེ་འཛིན་གྱིས་མ་བསྐྱེད་པར་སྣང་བའི་སྐུ་ལྔ་འོད་དུ་གསལ་བ་ནི༔ འདི་ཇི་ལྟ་བ་བཞིན་དུ་རིག་པ་འོད་གསལ་འགགས་མེད་དུ་གསལ་བ༔ སྤྲུལ་པའི་སྐུའོ༔ དེ་ནི་སྤྲུལ་སྐུའི་ངོ་སྤྲད་དོ༔ སྐུ་གསུམ་འདུ་འབྲལ་མེད་ངོ་སྤྲོད་ནི༔ དཔེ་ཉི་མའི་སྙིང་པོ་ལ་འོད་དང་ཟེར་མ་འགགས་པ་བཞིན་དུ་ཆོས་སྐུ་སྟོང་པའི་ངང་ལས་གཟུགས་སྐུ་འགགས་པ་མེད་པའི་སྐུ་གཉིས་ཀྱིས་བརྒྱན་ཏེ༔ དཔེ་ཉི་མ་དང་འོད་དང་མེན་ཤེལ་དབྱེར་མེད་པ་ལྟ་བུ༔ དོན་འདུ་འབྲལ་མེད་པར་ཤེས་པར་བྱའོ༔ དེ་ནི་སྐུ་གསུམ་འདུ་འབྲལ་མེད་པའི་ངོ་སྤྲོད་དོ༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ སྒྲོན་མ་དྲུག་གི་ངོ་སྤྲོད༔ ཤེས་རིག་རང་གྲོལ་བཞུགས་སོ༔ ༁ྃ༔ ཐོག་མའི་མགོན་པོ་ཀུན་བཟང་འོད་མའི་འགྱུར༔ དེ་རྩལ་ལོངས་སྐུ་ཞི་ཁྲོ་འོད་ཀྱི་སྐུ༔ དེ་རྩལ་སྤྲུལ་སྐུ་འགགས་མེད་འོད་ཟེར་འཕྲོ༔ ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔ འཆི་མེད་འོད་ལུས་པདྨ་འབྱུང་གནས་ངས༔ ཞི་ཁྲོ་དགོངས་པ་རང་གྲོལ་ཆ་རྐྱེན་དུ༔ སྐྱེ་གནས་བར་དོར་ཉམས་སུ་ལེན་པ་ལ༔ སྒྲོན་མ་དྲུག་གི་ངོ་སྤྲོད་བསྟན་གྱིས་ཉོན༔ ས་མ་ཡཱ༔ དེ་ལ་སྒྲོན་མའི་ངོ་བོ་དང༔ རང་བཞིན་དང༔ མཚན་ཉིད་དང༔ དབྱེ་བ༔ ངེས་ཚིག༔ གནས་ཚུལ་དང༔ དཔེ་དྲུག༔ ངོ་སྤྲོད༔ ཉམས་ལེན་དང་དགུས་བསྟན་ནོ༔ དང་པོ་སྒྲོན་མའི་ངོ་བོ་གང་ཞེས་ན༔ རང་གི་ཤེས་རིག་གི་ངོ་བོ་ཝལ་ལེར་གསལ་བ༔ དང་པོ་རྒྱུ་ཡིས་མ་བསྐྱེད་པ༔ བར་དུ་རྐྱེན་གྱིས་མི་འཇིག༔ མེད་བཞིན་དུ་སྟོང་པའི་རང་རྩལ་སྣ་ཚོགས་སུ་འཕྲོ་བ་འདི་ཁོ་ན་སྒྲོན་མའི་ངོ་བོ་ཡིན་ཏེ༔ དེ་ཡིན་པའི་རྒྱུ་མཚན་ཅིའི་ཕྱིར་ན༔ འདི་ཉིད་ད་ལྟ་སྐྱེ་གནས་བར་དོའི་སྐབས་སུ༔ རང་གི་སྙིང་གི་དཀྱིལ་ན་གནས་པའི་རང་རྩལ༔ སྐུ་ལྔ་ཡེ་ཤེས་ཀྱི་གནས་ཚུལ་དུ་ཤར་བའི་ཕྱིར༔ འདི་ཁོ་ན་སྒྲོན་མ་དྲུག་གི་ངོ་བོ་ཡིན་པས༔ བླ་མས་ངོ་སྤྲོད་ཅིང་སློབ་མས་རྟོགས་པར་བྱའོ༔ དེ་སྐད་དུའང༔ རིག་པ་རང་ཤར་གྱི་རྒྱུད་ལས༔ རང་གིས་རིག་པ་གསལ་བ་ཡི༔ ཆོ་འཕྲུལ་ཕྱི་ཡི་སྣང་བ་སྟེ༔ རྟོག་མེད་གསལ་བའི་ངོ་བོ་ལ༔ རང་བྱུང་ཆེན་པོར་ཤེས་གྱུར་ན༔ ཆོས་ཅན་བལྟའ་བའི་ལྟ་བའོ༔ ཞེས་གསུངས་པ་དང༔
ཡང་དག་སངས་རྒྱས་དགོངས་པ་ནི༔ སེམས་ཅན་ཀུན་གྱི་རང་རྒྱུད་ལ༔ སྐུ་དང་ཡེ་ཤེས་ཚུལ་དུ་གནས༔ ཞེས་གསུངས་སོ༔ ས་མ་ཡ༔ གཉིས་པ་སྒྲོན་མའི་རང་བཞིན་གང་ཞེ་ན༔ རང་གི་ཤེས་རིག་གི་ངོ་བོ་འདི་ལ་རང་བཞིན་གྲུབ་པ་མེད་པའི་ཕྱིར་སྟོང་པ་ཉིད་དོ༔ དེ་ཡང་ཕྱོགས་ཀྱིས་སྟོང་པ་ནི༔ རང་གི་ཤེས་རིག་ངོ་བོ་འདི་ཤར་ཕྱོགས་སུ་མི་གནས་ཤིང་མ་གྲུབ༔ དེ་བཞིན་དུ༔ ལྷོ་དང༔ནུབ་དང༔ བྱང་དང༔ མཚམས་དང༔ སྟེང་འོག་དང༔ ཕྱོགས་འདི་ཞེས་བྱ་བའི་རང་བཞིན་དུ་གྲུབ་པ་མེད་ལ༔ དབྱིབས་ཀྱིས་སྟོང་པ་ནི༔ རང་གི་ཤེས་རིག་འདི་ལ་ལྟས་པས༔ ཟླུམ་པོའི་དབྱིབས་སུ་མ་གྲུབ༔ གྲུ་བཞི་དང༔ ཟླ་གམ་གྲུ་གསུམ་ལ་སོགས་པ་གང་གི་དབྱིབས་སུའང་མ་མཐོང་པའི་ཕྱིར་སྟོང་པ་ཉིད་དོ༔ དེ་བཞིན་ཁ་དོག་གིས་སྟོང་པ་ནི༔ ད་ལྟའི་ཤེས་རིག་འདི་ལས༔ ཁ་དོག་དཀར་པོའི་རང་བཞིན་དུ་མི་གནས༔ དམར་པོ་དང༔ སེར་པོ་དང༔ མཐིང་ག་དང༔ ལྗང་གུ་དང༔ ཁྲ་བོ་ལ་སོགས་པ་གང་གི་ཁ་དོག་སུ་ཡང་མ་མཐོང་ཞིང་གྲུབ་པ་མི་འདུག་པའི་ཕྱིར་སྟོང་པ་ཉིད་དོ༔ དེ་བཞིན་དུ་རང་གི་ཤེས་རིག་གི་ངོ་བོ་འདི་ལ༔ ཆོས་ཅན་མཚན་མར་གྲུབ་པ་སྤུ་ཙམ་ཡང་མི་འདུག་ཅིང་མ་མཐོང་བས་ན༔ རང་བཞིན་གྱིས་སྟོང་པ་ཉིད་དང༔ ཤེས་རབ་སྙིང་པོ་ལས༔ ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པ་རྣམ་པར་བལྟའོ༔ ཞེས་གསུངས་པ་དང༔ རང་ཤར་གྱི་རྒྱུད་ལས༔ ཆོས་ཉིད་རྟོགས་པར་བྱེད་པ་ནི༔ བྱར་མེད་ངང་དུ་ཤེས་པར་བྱ༔ དེ་ལྟར་སྐྱེ་མེད་དོན་རྟོགས་ན༔ ཆོས་ཉིད་ལྟ་བའི་ལྟ་བར་འདོད༔ ཅེས་གསུངས་པ་དང༔ ཡི་གེ་མེད་པའི་རྒྱུད་ལས༔ ལྟ་བ་མེད་པ་དེ་ལ་བལྟ་རྒྱུ་མེད༔ ལྟ་བའི་དོན་ལ་མི་འདའ་བལྟ་རྒྱུ་ངང་གིས་མེད༔ དེ་ཡོད་མ་ཡིན་དེ་ཡི་ངང་དུ་གནས་པར་བྱ༔ ཞེས་གསུངས་སོ༔ ས་མ་ཡ༔ གསུམ་པ་སྒྲོན་མའི་མཚན་ཉིད་གང་ཞེ་ན༔ རང་གི་ཤེས་རིག་འདི་ཉིད་གསལ་སྟོང་གཉིས་སུ་མེད་པའི་མཚན་ཉིད་དོ༔ དེ་ཡང་ཤེས་རིག་འདི་ལ་རང་བཞིན་མེད་པས་སྟོང་ལ༔ སྟོང་པ་དེ་ཀ་སྟོང་པ་ཕྱང་ཆད་དུ་མ་སོང་བར༔ སྟོང་པའི་ངོ་བོ་རིག་པ་རང་བཞིན་གྱིས་གསལ་བས་གསལ་སྟོང་གཉིས་སུ་མེད་པའི་མཚན་ཉིད་ཅན་ཏེ༔ ངོ་བོ་སྟོང་པའི་ཆ་ནས་རྟག་པ་མཐར་འཛིན་གྱི་ཕྱོགས་སུ་མ་ལྷུང༔ རང་བཞིན་གསལ་བའི་ཆ་ནས་ཆད་པ་མཐར་འཛིན་གྱི་ཕྱོགས་སུ་མ་ལྷུང༔ ཐུགས་རྗེ་ཀུན་ལ་ཁྱབ་ཅིང་མཚན་ཉིད་གཉིས་སུ་མེད་པའི་ཆ་ནས་རྟག་ཆད་མཐའ་ལས་འདས་པའི་མཚན་ཉིད་ཅན་ཏེ༔ སྒྲོན་མ་འབར་བའི་རྒྱུད་ལས༔ ཐོག་མའི་ཀ་དག་ཆེན་པོ་ལ༔ རང་བཞིན་ཉིད་ནི་འདི་ལྟ་བུ༔ སུས་ཀྱང་མ་བྱས་རང་གསལ་བ༔ ཡེ་ཉིད་ནས་ནི་རང་བཞིན་ནོ༔ ཞེས་པ་དང༔ མུ་ཏིག་ཕྲེང་བའི་རྒྱུད་ལས༔ སྟོང་གསལ་རིག་ཅིང་འགྱུར་བ་མེད༔ ངོ་བོ་དེ་ཡི་མཚན་ཉིད་ཡིན༔ ཅེས་གསུངས་པ་དང༔ རང་ཤར་གྱི་རྒྱུད་ལས༔ རྟག་ཆད་གཉིས་ཀྱི་མཐའ་ལ་འདས༔ ཞེས་གསུངས་པ་དང༔ རང་གྲོལ་གྱི་རྒྱུད་ལས༔ མཐའ་བཞིའི་དྲི་མ་རང་སངས་ཉིད༔ ཅེས་གསུངས་པ་དང༔ ཕ་རོལ་ཕྱིན་པ་ལས༔ སེམས་ནི་སེམས་མ་མཆིས་པ་སྟེ༔ སེམས་ཀྱི་རང་བཞིན་འོད་གསལ་བ་ལགས་སོ༔ ཞེས་པ་ལ་སོགས་པ་གསུངས་སོ༔ ས་མ་ཡཱ༔
བཞི་པ་སྒྲོན་མའི་དབྱེ་བ་དྲུག་ནི༔ གནས་ལུགས་གཞིའི་སྒྲོན་མ་དང་གཅིག༔ ཙིཏྟ་ཤ་ཡི་སྒྲོན་མ་དང་གཉིས༔ དཀར་འཇམ་རྩའི་སྒྲོན་མ་དང་གསུམ༔ རྒྱང་ཞགས་ཆུ་ཡི་སྒྲོན་མ་དང་བཞི༔ བར་དོ་དུས་ཀྱི་སྒྲོན་མ་དང་ལྔ༔ མཐར་ཐུགས་འབྲས་བུའི་སྒྲོན་མ་དང་དྲུག་གོ༔ ས་མ་ཡཱ༔ ལྔ་པ་སྒྲོན་མའི་ངེས་ཚིག་དྲུག་ནི༔
སེམས་ཅན་ཐམས་ཅད་ལ་ཆོས་སྐུའི་དགོངས་པས་ཏིལ་དང་འོ་མ་ལ་མར་གྱིས་ཁྱབ་པ་ལྟར་དུ་གནས་ཏེ༔ དེ་ལྟར་རྟོགས་ན་ཀུན་ཏུ་བཟང་པོའི་གྲོལ་གཞི་ལ༔ མ་རྟོགས་ན་མ་རིག་སེམས་ཅན་འཁྲུལ་གཞི་སྟེ༔ རྟོགས་ཏེ་སངས་རྒྱས་མ་བྱུང༔ མ་རྟོགས་ཏེ་སེམས་ཅན་མ་བྱུང་བས༔ འཁོར་འདས་གང་གི་ཕྱོགས་སུ་མ་ལྷུང་བའི་གཞི་དེ་ལ་གནས་པ་གཞིའི་སྒྲོན་མ་ཞེས་བྱ༔ ཀུན་གཞི་ཞེས་བྱ༔ སྤྱི་གཞི་ཞེས་བྱ༔ བདེར་གཤེགས་སྙིང་པོ་ཞེས་བྱ་བ་འཁོར་འདས་ཐམས་ཅད་ལ་ཁྱབ་པར་གནས་ཏེ༔ དཔལ་ཕྲེང་སེང་གེའི་མདོ་ལས༔ བདེར་གཤེགས་སྙིང་པོས་འགྲོ་ཀུན་ཡོངས་ལ་ཁྱབ༔ ཅེས་པ་དང༔ ནོར་བུ་ཕྲ་བཀོད་ལས༔ ཏིལ་འབྲུ་འམ་ནི་ཡུངས་འབྲུ་ལ༔ མར་ཉིད་ཡེ་ནས་ལྷུན་གྲུབ་བཞིན༔ སེམས་ཅན་ལུས་ལྟར་སྣང་བ་ལ༔ དེ་བཞིན་གཤེགས་པའི་ས་བོན་ཉིད༔ མཐུན་པའི་འོད་དང་བཅས་ཏེ་སྣང༔ ཞེས་པ་དང༔ སེམས་ཅན་ཐམས་ཅད་ལ་གནས་ལུགས་གཞིའི་ཆོས་ཉིད་དེས་ཁྱབ་པར་གནས་པ་ནི་གནས་པ་གཞིའི་སྒྲོན་མ་ཞེས་བྱའོ༔
གཉིས་པ་ཙིཏྟ་ཤའི་སྒྲོན་མ་ཞེས་བྱ་ནི༔
གནས་ལུགས་ཀྱི་དོན་དེ་སྤྱིར་ལུས་ལ་གནས་ཤིང༔ ཁྱད་པར་དུ་སྙིང་གི་ནང་ན་གནས་ཏེ༔ ཐིག་ལེ་འདུས་པའི་རྒྱུད་ལས༔ དོན་ནི་རང་གི་ལུས་དཀྱིལ་ན༔ སྙིང་ནང་ཡེ་ཤེས་ཆེན་པོར་གནས༔ ཞེས་གསུངས་པ་དང༔ ངོ་སྤྲོད་སྤྲོས་པའི་རྒྱུད་ལས༔ དོན་ནི་རང་གི་ལུས་དཀྱིལ་ན༔ སྙིང་ནང་ཡེ་ཤེས་ཆེན་པོར་གནས༔ ཞེས་གསུངས་པ་དང༔ ཐིག་ལེ་འདུས་པའི་རྒྱུད་ལས༔ སེམས་ཅན་དྲན་བྱེད་ཙིཏྟའི་དཀྱིལ༔ ཆོས་གསུམ་སེམས་ཀྱི་ངོ་བོར་གནས༔ ཞེས་གསུངས་པས༔ རིག་པ་སྙིང་གི་དཀྱིལ་དུ་གནས་པ་ལ་ཙིཏྟ་ཤའི་སྒྲོན་མ་ཞེས་བྱའོ༔
གསུམ་པ་དཀར་འཇམ་རྩ་ཡི་སྒྲོན་མ་ཞེས་བྱ་བ་ནི༔
སྙིང་དང་མིག་གཉིས་འབྲེལ་བའི་རྩ་སྐྱོན་ཡོན་དབང་པོ་དྭངས་བྱེད་ཀྱི་རྩ་ཞེས་པ༔ ནང་ཁྲག་དང་ཆུ་སེར་མེད་པའི་སྟོང་གསལ་གཅིག་ཡོད་པ་སྟེ༔ རིག་པ་རྒྱུ་བར་བྱེད་པའི་ལམ་ཡིན་ནོ༔ དེ་ལ་ནི་དཀར་འཇམ་རྩའི་སྒྲོན་མ་ཞེས་བྱ་སྟེ༔ ཐིག་ལེ་འདུས་པའི་རྒྱུད་ལས༔ རྩ་ཡི་རྒྱལ་པོ་ཤེལ་གྱི་སྦུག་གུ་ཅན༔ ཉི་མ་ཟླ་བའི་ནང་ན་ཟུག་པར་གནས༔ ཞེས་པ་དང༔ སྒྲོན་མ་འབར་བའི་རྒྱུད་ལས༔ ཀླད་པ་དུང་ཁང་དཀར་པོ་ནས༔ གཡས་སུ་འཁྱིལ་པ་གསུམ་ཡོད་པས༔ རྩ་ནི་བ་མིན་ར་འདྲའི་དབྱིངས༔ འབྱུང་བའི་དྭངས་མ་ཀུན་འདུས་ནས༔ དབང་པོའི་ཡུལ་ལ་འཆར་བྱེད་པ༔ རྩ་ཡི་ནང་ན་འདི་ཉིད་གནས༔ ཞེས་སོ༔ དེས་ན་རྣམ་པར་ཤེས་འགྱུ་བའི་ལམ་ལ་དཀར་འཇམ་རྩའི་སྒྲོན་མ་ཞེ་བྱའོ༔
༈ བཞི་པ་རྒྱང་ཞགས་ཆུ་ཡི་སྒྲོན་མ་ཞེས་བྱ་བ་ནི༔
མིག་ཆུ་ཡི་དཀྱིལ་འཁོར་གཉིས་ནས་མཐོང་བ་མ་འགགས་པར་གསལ་བ་སྟེ༔ སྒྲ་ཐལ་འགྱུར་གྱི་རྒྱུད་ལས༔ ཡེ་ཤེས་འཆར་བའི་སྒོ་ཉིད་ནི༔ ལུས་བཅུད་དྭངས་མ་ཀུན་འདུས་པ༔ ཙཀྵུ་ཞེས་པའི་སྒོ་ལ་ཐོན༔ གཉིས་ཀྱི་ཆ་འཛིན་སྣང་བ་སྟོན༔ ཅེས་པ་དང༔ མ་སངས་རྒྱས་རང་ཆས་ཀྱི་རྒྱུད་ལས༔ ཡེ་ཤེས་ཟངས་ཐལ་ཉིད་ཀྱི་སྐུ༔ བརྟེན་པ་རང་གི་མིག་ལ་བརྟེན་ནོ༔ གནས་པ་མིག་གི་འབྲས་བུའི་སྟེང་ན་གནས་སོ༔ གསལ་བ་མཐོང་བ་མ་འགགས་པར་གསལ་ལོ༔ རང་གི་མིག་གི་འབྲས་བུའི་དཀྱིལ་ན་མ་འགགས་པར་ཟང་ཐལ་ལེ་བ་འདི་སངས་རྒྱས་ཡེ་ཤེས་ཟང་ཐལ་གྱི་སྐུ་ཡིན་ནོ༔ ཞེས་གསུངས་པས༔ མིག་གི་མཐོང་བ་མ་འགགས་པར་གསལ་བ་འདི་ལ་རྒྱང་ཞགས་ཆུའི་སྒྲོན་མ་ཞེས་བྱའོ༔ ལྔ་པ་བར་དོ་དུས་ཀྱིས་སྒྲོན་མ་ཞེས་བྱ་བ་ནི༔ ཆོས་ཉིད་ཀྱི་བར་དོར་ཆོས་ཉིད་དག་པའི་སྣང་བ་འཆར་བ་དང་ངོས་ཟིན་ནས་གྲོལ་བ་སྟེ༔ རང་བྱུང་རིག་པའི་རྒྱུད་ལས༔ རང་བྱུང་ཡེ་ཤེས་ཉག་གཅིག་དོན༔ རང་ཤར་ལྷུག་པ་གཟའ་གཏད་བྲལ༔ དེ་ཡི་མཐར་འཛིན་གྲོལ་གྱུར་ན༔ འཁོར་འདས་ཆོས་རྣམས་ཐམས་ཅད་ཀུན༔ རང་བྱུང་རིག་རྩལ་ཀློང་དུ་གྲོལ༔ ཞེས་པ་དང༔ ཆོས་ཉིད་ཞི་ཁྲོའི་སྣང་བ་ཅི་ཤར་ཡང༔ རང་སྣང་དུ་ཤེས་ནས་གྲོལ་བ་སྟེ༔ ཐིག་ལེ་སྤུངས་པའི་རྒྱུད་ལས༔ རང་བྱུང་ཡེ་ཤེས་ཆེན་པོ་ལ༔ རང་གདངས་སྣ་ཚོགས་རིགས་ལྔར་སྣང༔ ཞེས་པས༔ བར་དོ་རང་ངོ་ཤེས་ནས་གྲོལ་བ་ལ་བར་དོ་དུས་ཀྱི་སྒྲོན་མ་ཞེས་བྱའོ༔
དྲུག་པ་མཐར་ཐུག་འབྲས་བུའི་སྒྲོན་མ་ཞེས་བྱ་བ་ནི༔
ཆོས་ཉིད་ཟད་པའི་སྣང་བ་མཐར་ཕྱིན་ནས་ཕྱིར་མི་ལྡོག་པའི་ས་ཐོབ་སྟེ༔ རྒྱུད་ཀྱི་སྙིང་པོ་ལས༔ སྣང་སྲིད་འཁོར་བའི་ཆོས་རྣམས་ལ༔ ཡེ་ཤེས་སྤྱི་བླུགས་རྒྱས་ཐེབས་ན༔ སྐུ་དང་ཡེ་ཤེས་རང་བཞིན་ལ༔ ཁམས་གསུམ་འཁོར་བར་མི་འགྱུར་ཏེ༔ ཆོས་ཉིད་རྡོ་རྗེའི་སྐུ་ཐོབ་བོ༔ ཞེས་པ་དང༔ འདས་རྗེས་ལས༔ འདི་ལྟར་གཞི་ལམ་མཐར་ཕྱིན་ནས༔ མྱང་འདས་གཞན་དུ་བཙལ་དུ་མེད༔ ཅེས་པས༔ མཐར་ཐུག་གི་འབྲས་བུའི་དོན་མངོན་དུ་གྱུར་ནས་ཕྱིར་མི་ལྡོག་པའི་ས་ཐོབ་པས་མཐར་ཐུག་འབྲས་བུའི་སྒྲོན་མ་ཞེས་བྱའོ༔ དེ་ནི་སྒྲོན་མ་དྲུག་གི་ངེས་ཚིག་དྲུག་བསྟན་པའོ༔ ས་མ་ཡཱ༔ དྲུག་པ་སྒྲོན་མ་དྲུག་གི་གནས་ཚུལ་དྲུག་ནི༔ དང་པོ་གནས་པ་གཞིའི་སྒྲོན་མ་ནི༔ ཐིག་ལེ་གདལ་བའི་ཚུལ་དུ་གནས་ཏེ༔ ཡི་གེ་མེད་པའི་རྒྱུད་ལས༔ དོན་དམ་ཆོས་ཉིད་སྙིང་པོ་འདི༔ ཀུན་ལ་ཏིལ་མར་བཞིན་དུ་ཁྱབ༔ ཅེས་སོ༔
གཉིས་པ་ཙིཏྟ་ཤའི་སྒྲོན་མ་ནི༔
ཐིག་ལེ་སྤུངས་པའི་ཚུལ་དུ་གནས་ཏེ༔ ནམ་མཁའ་དང་མཉམ་པའི་རྒྱུད་ལས༔ གསེར་བུམ་ཏིལ་གྱི་སྒྲོན་མེ་བཞིན༔ འགྱུར་མེད་རིག་པ་ནང་ནས་གསལ༔ ཞེས་པ་དང༔ སྙིང་གི་མེ་ལོང་གི་རྒྱུད་ལས༔ གནས་ནི་སྙིང་གི་ནང་འོད་ལྔའི་དབུས་ན་ཞི་བའི་སྐུ་ཡུངས་འབྲུ་ཙམ་འོད་ཁྱིམ་གྱི་ཚུལ་དུ་གནས་སོ༔ དེ་ལས་བྱུང་བའི་འོད་ནི་མེ་ལོང་གི་དཀྱིལ་འཁོར་ལྟར་གསལ་ལ་དྭངས་པའམ་དཔེར་ན་ཉི་མའི་དཀྱིལ་འཁོར་གྱི་འོད་ཟེར་བཞིན་དུ་གནས་སོ༔ ཞེས་གསུངས་སོ༔
གསུམ་པ་དཀར་འཇམ་རྩའི་སྒྲོན་མ་ནི༔
ཐིག་ལེ་ཉི་ཞུར་འཆར་བའི་ཚུལ་དུ་གནས་ཏེ༔ ཐིག་ལེ་འདུས་པའི་རྒྱུད་ལས༔ རྩའི་རྒྱལ་པོ་ཤེལ་གྱི་སྦུག་གུ་ཅན༔ ཉི་མ་ཟླ་བའི་ནང་ན་ཟུག་པར་གནས༔ ཞེས་པ་དང༔ སྒྲོན་མ་འབར་བའི་རྒྱུད་ལས༔ འབྱུང་བའི་དྭངས་མ་ཀུན་འདུས་ནས༔ དབང་པོའི་ཡུལ་ལ་འཆར་བྱེད་པ༔ རྩ་ཡི་ནང་ན་འདི་ཉིད་གནས༔ ཞེས་གསུངས་སོ༔
བཞི་པ་རྒྱང་ཞགས་ཆུའི་སྒྲོན་མ་ནི༔
ཐིག་ལེ་མདངས་སུ་ཤར་བའི་ཚུལ་དུ་གནས་ཏེ༔ ཐིག་ལེ་འདུས་པའི་རྒྱུད་ལས༔ ཆོས་ཉིད་དག་པའི་རང་མདངས་ནི༔ ནམ་ལངས་ཞོག་པ་ལྟ་བུར་གནས༔ ཡེ་ཤེས་དག་པའི་ཟེར་གདངས་ནི༔ ནམ་ལངས་ཉི་ཤར་ལྟ་བུར་གནས༔ ཅེས་པ་དང༔ མུ་ཏིག་ཕྲེང་བ་ལས༔ འགྲོ་བའི་ལམ་ནི་མཐོང་བྱེད་སྒོ༔ དེ་ཉིད་གཡས་གཉིས་གཡོན་གཉིས་དབུས༔ སྒྲོན་མ་འབར་བའི་ཚུལ་དུ་གནས༔ ཞེས་གསུངས་སོ༔
ལྔ་པ་བར་དོ་དུས་ཀྱི་སྒྲོན་མ་ནི༔
ཐིག་ལེ་མངོན་དུ་གྱུར་པའི་རང་བཞིན་དུ་གནས་ཏེ༔ གཅིག་ཤེས་ཀུན་གྲོལ་གྱི་རྒྱུད་ལས༔ སྟོང་གསལ་ཏི་ལ་ཉག་གཅིག་འདི༔ འཁོར་འདས་ཀུན་གྱི་རྩ་བ་ཡིན༔ རང་བྱུང་ཡེ་ཤེས་དོན་རྟོགས་ན༔ གཅིག་ཤེས་ཀུན་གྲོལ་མཁས་པར་འགྱུར༔ ཞེས་པ་དང༔ ཐིག་ལེ་སྤུངས་བའི་རྒྱུད་ལས༔ རང་བྱུང་ཡེ་ཤེས་ཆེན་པོ་ལ༔ འོད་ཟེར་འབར་བས་ཀུན་ལ་ཁྱབ༔ ཅེས་གསུངས་སོ༔
དྲུག་པ་མཐར་ཐུག་འབྲས་བུའི་སྒྲོན་མ་ནི༔
ཐིག་ལེ་བཅུད་དུ་སྨིན་པའི་ཚུལ་དུ་གནས་ཏེ༔ དེ་ལ་སྐྱེད་འདོན་རྒྱུ་མེད་པས་ཡེ་གདོད་མའི་ས་ལ་ལྷུན་གྱིས་གནས་པ་སྟེ༔ ཁུ་བྱུག་རིག་པ་ལས༔ ཟིན་པ་རྩོལ་བའི་ནད་སྤངས་ནས༔ ལྷུན་གྱིས་གནས་པས་བཞག་པ་ཡིན༔ ཅེས་པ་དང༔ འདས་རྗེས་ལས༔ ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་སྣང་བ་ཐོབ༔ འདི་ལྟར་གཞི་ལམ་མཐར་ཕྱིན་ནས༔ མྱང་འདས་གཞན་དུ་བཙལ་མི་དགོས༔ ཞེས་པ་དང༔ ཕ་རོལ་དུ་ཕྱིན་པ་ལས༔ ཕྱིན་ཅི་ལོག་ལ་ཤིན་ཏུ་འདས་ནས་མྱ་ངན་ལས་འདས་པ་ཆེན་པོའི་མཐར་ཕྱིན་ཏོ༔ ཞེས་སོ༔ དེ་ནི་སྒྲོན་མ་དྲུག་གི་གནས་ཚུལ་དྲུག་བསྟན་པའོ༔ ས་མ་ཡཱ༔
བདུན་པ་སྒྲོན་མ་དྲུག་གི་དཔེ་དྲུག་ནི༔ དང་པོ་གནས་པ་གཞིའི་སྒྲོན་མ་ནི༔
དཔེ་ཅི་དང་འདྲ་ན་འོ་མ་ལ་མར་གྱིས་ཁྱབ་པའམ་ཏིལ་ལ་ཏིལ་མར་གྱིས་ཁྱབ་པ་ལྟར་གནས་སོ༔
གཉིས་པ་ཙིཏྟ་ཤའི་སྒྲོན་མ་ནི༔
དཔེ་ཅི་དང་འདྲ་ན་འོད་ཁང་དུ་མར་མེ་བཅུག་པ་ལྟ་བུ་འམ་བུམ་སྐུ་ལྟ་བུའོ༔
གསུམ་པ་དཀར་འཇམ་རྩའི་སྒྲོན་མ་ནི༔
དཔེ་ཅི་དང་འདྲ་ན་ཤར་ཕྱོགས་ཀྱི་རྒྱ་སྐར་བུག་པ་ནས་ཉི་མ་ཤར་བ་ལྟ་བུ་སྟེ༔ སྐར་ཁུང་གི་དཔེ་བཞིན་དུ༔ སྙིང་ནས་མིག་ཏུ་རྩ་དར་དཀར་གྱི་སྐུད་པ་ཙམ་དུ་འབྲེལ་བའི་ནང་དུ༔ ཡར་ཐིག་ལེ་ཉི་ཞུར་ཙམ་དུ་འཆར་རོ༔
བཞི་པ་རྒྱང་ཞགས་ཆུའི་སྒྲོན་མ་ནི༔
དཔེ་ཅི་དང་འདྲ་ན་ཉི་མ་ཤར་ནས་འཆར་ཙམ་ན༔ འོད་ནུབ་རི་ལ་འཆར་བ་ལྟ་བུ་སྟེ༔ དཔེ་དེ་བཞིན་དུ༔ ཡེ་ཤེས་ཀྱི་གསལ་གདངས་དེ་ཤེས་པ་རྟོག་པས་མ་བསླད་པའི་སལ་ལེ༔ ཡེར་རེ༔ སེང་ངེ་བ༔ དུས་རྒྱུན་དུ་རྒྱང་ཞགས་ཉིད་དུ་གསལ་ལོ༔
ལྔ་པ་བར་དོ་དུས་ཀྱི་སྒྲོན་མ་ནི༔
དཔེ་ཅི་དང་འདྲ་ན༔ སྔར་འདྲིས་ཀྱི་མི་དང་ཕྱིས་འཕྲད་པ་ལྟ་བུའོ༔ དཔེ་དེ་བཞིན་དུ༔ འོད་གསལ་ཆོས་ཉིད་མངོན་སུམ་ལ་གོམས་འདྲིས་མཐར་ཕྱིན་ནས་ཉམས་སྣང་གོང་དུ་འཕེལ་ཞིང༔ རིག་པ་ཚད་ལ་ཕེབས་ནས༔ ཕྱིས་ཆོས་ཉིད་བར་དོར་ཡེ་ཤེས་མངོན་དུ་གྱུར་ནས་ཡིད་ཆེ་ཏེ༔ རང་སྣང་དག་པ་སངས་རྒྱས་ཀྱི་ཞིང་ཁམས༔ འོད་གསལ་གྱི་ངང་ལས་སངས་རྒྱས་པ་ཡིན་ཉེ༔ གང་ལ་གང་འདུལ་གྱི་འགྲོ་བའི་དོན་འབྱུང་ངོ༔ དྲུག་པ་མཐར་ཐུག་འབྲས་བུའི་སྒྲོན་མ་ནི༔ དཔེ་ཅི་དང་འདྲ་ན༔ སྟོན་ཁའི་ལོ་ཐོག་སྨིན་པ་ལྟ་བུ་སྟེ༔ ཆོས་ཉིད་ཟད་པའི་སྣང་བ་མཐར་ཕྱིན་ནས་དེ་ནས་ཡར་བསྐྱེད་འདོན་རྒྱུ་མེད་དེ་ས་རྫོགས་ལམ་རྫོགས་འབྲས་བུ་རྫོགས་པས༔ དེ་ནས་ཕྱིར་མི་ལྡོག་པའི་ས་ཐོབ་ནས་འབྲས་བུ་མཐར་ཕྱིན་པའོ༔
དེ་ནི་སྒྲོན་མ་དྲུག་གི་དཔེ་དྲུག་བསྟན་པའོ༔ ས་མ་ཡཱ༔ བརྒྱད་པ་སྒྲོན་མ་དྲུག་གི་ངོ་སྤྲོད་དྲུག་ནི༔ དང་པོ་གནས་པ་གཞིའི་སྒྲོན་མའི་ངོ་སྤྲོད་ནི༔ ཞི་གནས་དང་ལྷག་མཐོང་ངོ་སྤྲོད་དོ༔ གཉིས་པ་ཙིཏྟ་ཤའི་སྒྲོན་མའི་ངོ་སྤྲོད་ནི༔ མི་མོའི་ནང་གི་མར་མེ་ལ་ངོ་སྤྲད་པ་དང་ལྷའི་བུམ་སྐུ་ལ་ངོ་སྤྲད་པའོ༔ གསུམ་པ་དཀར་འཇམ་རྩའི་སྒྲོན་མའི་ངོ་སྤྲོད་ནི༔ གློ་སྐར་གྱི་ཉི་ཞུར་ལ་ངོ་སྤྲོད་པ་དང༔ མེན་ཤེལ་གྱི་ཟེར་ལ་ངོ་སྤྲོད་པའོ༔ བཞི་པ་རྒྱང་ཞགས་ཆུའི་སྒྲོན་མའི་ངོ་སྤྲོད་ནི༔ གློ་སྐར་ཟང་ཐལ་ལ་ངོ་སྤྲོད་པ་དང༔ མེ་ལོང་དང་ཤེལ་མིག་ལ་སྦྱར་ནས་ངོ་སྤྲོད་པའོ༔ ལྔ་པ་བར་དོ་དྲུག་གི་སྒྲོན་མའི་ངོ་སྤྲོད་ནི༔ ཆོས་ཉིད་བར་དོའི་ངོ་སྤྲོད་དང༔ སྲིད་པ་བར་དོའི་ངོ་སྤྲོད་རྣམས་སོ༔
དྲུག་པ་མཐར་ཐུག་འབྲས་བུའི་སྒྲོན་མའི་ངོ་སྤྲོད་ནི༔
སྐུ་གསུམ་གྱི་ངོ་སྤྲོད་རྣམས་སོ༔ དེ་ནི་སྒྲོན་མ་དྲུག་གི་ངོ་སྤྲོད་དྲུག་བསྟན་པའོ༔ ས་མ་ཡཱ༔
དགུ་པ་སྒྲོན་མ་དྲུག་གི་ཉམས་ལེན་ནི༔ དང་པོ་གནས་པ་གཞིའི་སྒྲོན་མའི་ཉམས་ལེན་ནི༔
གཞི་ཁྲེགས་ཆོད་ཀ་དག་གི་ཉམས་ལེན་ནི༔ ཉམས་ཁྲིད་ཀུན་གཞི་རང་གྲོལ་ལྟར་ཉམས་སུ་ལེན་ནོ༔
གཉིས་པ་ཙིཏྟ་ཤའི་སྒྲོན་མའི་ཉམས་ལེན་ནི༔
སྙིང་གར་འོད་གསལ་འཛིན་པའི་གདམས་པ་སྟེ༔ འོད་གསལ་གཏི་མུག་རང་གྲོལ་ལྟར་ཉམས་སུ་ལེན་ནོ༔
གསུམ་པ་དཀར་འཇམ་རྩ་ཡི་སྒྲོན་མའི་ཉམས་ལེན་ནི༔
ལུས་ཀྱི་གནས་རྣམས་སུ་རྨི་ལམ་འཛིན་པ་སྟེ༔ རྨི་ལམ་འཁྲུལ་པ་རང་གྲོལ་གྱི་གདམས་པ་དང༔ རྩ་རླུང་ཐིག་ལེ་ལ་རྩལ་སྦྱང་སྟེ༔ འོག་སྒོ་བདེ་ཆེན་འདོད་ཆགས་རང་གྲོལ་ལྟར་ཉམས་སུ་ལེན་ནོ༔
བཞི་པ་རྒྱང་ཞགས་ཆུའི་སྒྲོན་མའི་ཉམས་ལེན་ནི༔
ཁྲེགས་ཆོད་ཀྱི་ཉམས་ལེན་ནམ་མཁའ་གསུམ་ཕྲུག་ལ་རྩལ་སྦྱང་བ་དང༔ ཐོད་རྒལ་གྱི་ཉམས་ལེན་ཆོས་ཉིད་མངོན་སུམ་རྡོ་རྗེ་ལུ་གུ་རྒྱུད་ལ་རྩལ་སྦྱང་བ་དང༔ རྒྱ་མཚོ་ཨར་གཏད་ཀྱི་གདམས་པ་ལ་རྩལ་སྦྱང་པའོ༔
ལྔ་པ་བར་དོ་དུས་ཀྱི་སྒྲོན་མའི་ཉམས་ལེན་ནི༔
ཐོད་རྒལ་གྱི་གདམས་པ་དང༔ བར་དོ་ཐོས་གྲོལ་ལྟར་ཉམས་སུ་ལེན་ནོ༔
དྲུག་པ་མཐར་ཐུག་འབྲས་བུའི་སྒྲོན་མའི་ཉམས་ལེན་ནི༔
སྐུ་གསུམ་གྱི་ཁྲིད་དང་ངོ་སྤྲོད་རྣམས་ལ་རྩལ་སྦྱོང་བར་བྱའོ༔ དེ་ནི་སྒྲོན་མ་དྲུག་གི་ཉམས་ལེན་དྲུག་བསྟན་པའོ༔ ས་མ་ཡཱ༔ དེ་ལྟར་སྒྲོན་མ་དྲུག་གི་དབྱེ་བ་བསྟན་ནས༔ དེ་ནས་སྒྲོན་མ་དགུ་རུ་དབྱེ་བ་ནི༔ སྒྲོན་མ་དྲུག་གི་སྟེང་དུ༔ ཐིག་ལེ་སྟོང་པའི་སྒྲོན་མ་དང༔ ཤེས་རབ་རང་བྱུང་གི་སྒྲོན་མ་དང༔ དབྱིངས་རྣམ་པར་དག་པའི་སྒྲོན་མ་དང་གསུམ་བསྣན་ནས་སྒྲོན་མ་དགུ་སྟེ༔ དེ་ལ་དང་པོ་ཐིག་ལེ་སྟོང་པའི་སྒྲོན་མ་ཞེས་བྱ་བ་རྨ་བྱའི་མདོང་ལྟ་བུར་འཆར་རོ༔ གཉིས་པ་དེའི་མདངས་ལས་དབྱིངས་རྣམ་པར་དག་པའི་སྒྲོན་མ་ཞེས་བྱ་བ་ཡི་གེའི་ན་རོ་ལྟ་བུར་འཆར་རོ༔ གསུམ་པ་དེའི་རྩལ་ལས་ཤེས་རབ་རང་བྱུང་གི་སྒྲོན་མ་ཞེས་བྱ་བ་ཤེས་པའི་རྩལ་དུ་མ་འཆར་རོ༔ དེ་ཡང་མུ་ཏིག་ཕྲེང་བ་ལས༔ སྒྲོན་མའི་ལམ་ནི་མཐོང་བྱེད་སྒོ༔ དེ་གཉིས་གཡས་གཉིས་གཡོན་གཉིས་དབུས༔ སྒྲོན་མ་འབར་བའི་ཚུལ་དུ་གནས༔ མཐོང་བྱེད་ཡུལ་དུ་སྣང་བའོ༔ རིག་པ་རྟོག་མེད་ལུ་གུ་རྒྱུད༔ ཐིག་ལེ་སྟོང་པའི་སྒྲོན་མ་དང༔ དག་པ་དབྱིངས་ཀྱི་སྒྲོན་མ་དང༔ ཤེས་རབ་རང་བྱུང་ཉིད་དང་ནི༔ རྒྱང་ཞགས་ཆུ་ཡི་སྒྲོན་མ་ནི༔ མཐོང་བྱེད་ཡུལ་ལ་སྣང་བའོ༔ རིག་པ་རྟོག་མེད་ལུ་གུ་རྒྱུད༔ བདེ་ཆེན་ཚངས་པའི་སྒོ་ན་གནས༔ དཔེར་ན་གསེར་གྱི་ལུ་གུ་རྒྱུད༔ བཟོ་མཁན་ལེགས་པས་བརྒྱུས་པ་ལྟར༔ ལུ་གུ་རྒྱུད་ནི་འབྲེལ་ཆགས་སོ༔ ཞེས་པ་དང༔ སྒྲོན་མ་འབར་བ་ལས༔ ཤེས་རབ་རང་བྱུང་སྒྲོན་མ་ནི༔ འདི་ཡི་སྒྲོན་མ་ཐམས་ཅད་ཀྱི༔ ཤེས་བྱེད་ཉིད་དུ་གནས་པས་ན༔ སྤྲ་བ་ཀུན་མཆེད་མེ་བསྲེགས་བཞིན༔ ཤེས་རབ་ཀྱིས་ནི་བག་ཆགས་བསྲེགས༔ ཐིག་ལེ་སྟོང་པའི་སྒྲོན་མ་ནི༔ མི་རྟོག་སྤྲོས་བྲལ་ཟླུམ་པོར་གནས༔ དམར་པོ་རང་གསལ་ཡེ་ནས་དྭངས༔ དཔེར་ན་རྨ་བྱའི་མདོངས་དང་མཚུངས༔
རྣམ་དག་དབྱིངས་ཀྱི་སྒྲོན་མ་ནི༔ མཐིང་ག་མི་འགྱུར་རང་གསལ་བ༔ མུ་ཁྱུད་ཀྱི་ནི་ར་བར་གནས༔ དཔེར་ན་ཡི་གེའི་ན་རོ་བཞིན༔ ཞེས་སོ༔ དེ་ལྟར་སྒྲོན་མ་དྲུག་དང་དགུའི་དབྱེ་བ་འདི༔ རྫོགས་པ་ཆེན་པོའི་དགོངས་པའི་བཅུད་བསྡུས་པ༔ ཤེས་རིག་རང་གྲོལ་ཞེས་བྱ་བ༔ མ་འོངས་སྙིགས་མའི་སྐལ་ལྡན་ལས་འཕྲོ་ཅན༔ ཐེག་ཆེན་ཨ་ཏི་ལ་མོས་པའི་གང་ཟག་གི་དོན་དུ༔ སྒྲོན་མའི་རྣམ་པར་དབྱེ་བ་བསྟན་ཏོ༔ འདིས་ཀྱང་འགྲོ་ཀུན་སྐུ་གསུམ་མངོན་གྱུར་ཤོག༔ སྒྲོན་མ་དྲུག་གི་ངོ་སྤྲོད་ཤེས་རིག་རང་གྲོལ་ཞེས་བྱ་བ༔ འཁོར་བ་མ་སྟོངས་བར་དུ་མ་རྫོགས་སོ༔ ས་མ་ཡཱ༔ གྲུབ་ཐོབ་ཀརྨ་གླིང་པས་སྒམ་པོ་གདར་གྱི་རི་ལྷ་བྲན་གར་བྱེད་པ་འདྲ་བའི་གཏེར་ནས་གདན་དྲངས་པའོ༔
༁ྃ༔ ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་པའི་སྨོན་ལམ་བཞུགས་སོ༔ དེའང་རང་ཉིད་འཆི་བའི་དུས་ཀྱི་ཚེའམ་ནམ་ཡང་བྱ་སྟེ༔ སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་པ་ནི༔ དཀོན་མཆོག་གསུམ་ལ་དངོས་སུ་འབྱོར་པ་དང༔ ཡིད་ཀྱིས་སྤྲུལ་པའི་མཆོད་པ་འབུལ༔ ལག་ཏུ་སྤོས་དྲི་ཞིམ་པོ་ཐོགས་ཏེ༔ གདུང་བའི་ཤུགས་དྲག་པོས་འདི་སྐད་དོ༔ ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ༔ ཐུགས་རྗེ་དང་ལྡན་པ༔ མཁྱེན་པ་དང་ལྡན༔ སྤྱན་དང་ལྡན་པ༔ བརྩེ་བ་དང་ལྡན་པ༔ འགྲོ་བའི་སྐྱབས་སུ་གྱུར་པ་རྣམས༔ ཐུགས་རྗེའི་དབང་གིས་གནས་འདིར་བྱོན་ཅིག༔ དངོས་སུ་འབྱོར་པ་དང་ཡིད་ཀྱིས་སྤྲུལ་པའི་མཆོད་པ་བཞེས་ཤིག༔ ཐུགས་རྗེ་ཅན་ཁྱེད་རྣམས་ལ་མཁྱེན་པའི་ཡེ་ཤེས༔ བརྩེ་བའི་ཐུགས་རྗེ༔ མཛད་པའི་ཕྲིན་ལས༔ སྐྱོབ་པའི་ནུས་མཐུ་བསམ་གྱིས་མི་ཁྱབ་པ་མངའ་བ་ལགས་པས༔
ཐུགས་རྗེ་ཅན་ཁྱེད་རྣམས་ཀྱིས་ཆེ་གེ་མོ་ཞེས་བྱ་བ་འདི་ནི༔ འཇིག་རྟེན་འདི་ནས་ཕ་རོལ་དུ་ནི་འགྲོ༔ འཇིག་རྟེན་འདི་ནི་བོར༔ སྐྱས་ཆེན་པོས་ནི་འདེགས༔ གྲོགས་ནི་མེད༔ སྡུག་བསྔལ་ནི་ཆེ༔ སྐྱབས་ནི་མེད༔ མགོན་ནི་མེད༔ དཔུང་གཉེན་ནི་མེད༔ ཚེ་འདིའི་སྣང་བ་ནི་ནུབ༔ འགྲོ་བ་གཞན་དུ་ནི་འགྲོ༔ མུན་ནག་འཐུག་པོར་ནི་འཇུགས༔ གཡང་ས་ཆེན་པོར་ནི་ལྷུང༔ ནགས་ཁྲོད་འཐུག་པོར་ནི་འཇུག༔ ལས་ཀྱི་དབང་གིས་ནི་དེད༔ དགོན་པ་ཆེན་པོར་ནི་འགྲོ༔ རྒྱ་མཚོ་ཆེན་པོས་ནི་ཁྱེར༔ ལས་ཀྱི་རླུང་གིས་ནི་དེད༔ ས་ཚུགས་མེད་པའི་ཕྱོགས་སུ་ནི་འགྲོ༔ གཡུལ་ངོ་ཆེན་པོར་ནི་འཇུག༔ གདོན་ཆེན་པོས་ནི་ཟིན༔ གཤིན་རྗེའི་ཕོ་ཉ་ལ་ནི་འཇིགས་ཤིང་སྐྲག༔ ལས་ཀྱི་སྲིད་པ་ལ་ཡང་སྲིད་པ་ལ་ནི་འཇུག༔ དབང་ནི་མེད༔ གཅིག་པུར་གྲོགས་མེད་པར་འགྲོ་དགོས་པའི་དུས་ལ་བབ་ན༔ ཐུགས་རྗེ་ཅན་ཁྱེད་རྣམས་ཀྱིས་ཆེ་གེ་མོ་སྐྱབས་མེད་པ་འདི་ལ་སྐྱབས་མཛོད་ཅིག༔ མགོན་མཛོད་ཅིག༔ དཔུང་གཉེན་མཛོད་ཅིག༔ བར་དོའི་མུན་ནག་ཆེན་པོ་ལས་སྐྱོབས་ཤིག༔ ལས་ཀྱི་རླུང་དམར་ཆེན་པོ་ལས་བཟློག་ཅིག༔ གཤིན་རྗེའི་འཇིགས་སྐྲག་ཆེན་པོ་ལས་སྐྱོབས་ཤིག༔ བར་དོའི་འཕྲང་རིང་ཆེན་པོ་ལས་སྒྲོལ་ཅིག༔ ཐུགས་རྗེའི་ཅན་ཁྱེད་རྣམས་ཐུགས་རྗེ་དེར་མ་ཆུང་ཞིག༔ ར་མདའ་མཛོད་ཅིག༔ ངན་སོང་གསུམ་དུ་མ་བཏང་ཞིག༔ སྔོན་གྱི་དམ་བཅའ་མ་གཡེལ་བར༔ ཐུགས་རྗེའི་ཤུགས་མྱུར་དུ་ཕྱུངས་ཤིག༔ སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཆེ་གེ་མོ་འདི་ལ་ཐུགས་རྗེ་ཐབས་དང་ནུས་པ་མ་ཆུང་ཞིག༔ ཐུགས་རྗེས་ཟུངས་ཤིག༔ སེམས་ཅན་ལས་ངན་པའི་དབང་དུ་མ་བཏང་ཞིག༔ དཀོན་མཆོག་གསུམ་གྱིས་བར་དོའི་སྡུག་བསྔལ་ལས་བསྐྱབ་དུ་གསོལ༔ ཞེས་མོས་གུས་དྲག་པོའི་སྒོ་ནས་བདག་གཞན་ཐམས་ཅད་ཀྱིས་ལན་གསུམ་དུ་བྱའོ༔ དེ་ནས་བར་དོ་ཐོས་གྲོལ་དང༔ བར་དོ་འཕྲང་སྒྲོལ་གྱི་སྨོན་ལམ་སོགས་ཀྱང་གདབ་བོ༔ སངས་རྒྱས་དང་བྱང་ཆུབ་སེམས་དཔའ་རྣམས་ལ་ར་མདའ་སྦྲན་པའི་སྨོན་ལམ་ཞེས་བྱ་བ་འདི་ནི་ཨོ་རྒྱན་གྱིས་པདྨ་འབྱུང་གནས་ཀྱིས་མཛད་པ༔ འཁོར་བ་མ་སྟོངས་བར་དུ་མ་རྫོགས་སོ༔
༁ྃ བར་དོའི་སྨོན་ལམ་འཇིགས་སྐྱོབ་མ་ཞེས་བྱ་བ་བཞུགས་སོ༔ ཀྱཻ་མ༔ བདག་ནི་ཚེ་ཡི་འཕེན་པ་ཟད་པའི་ཚེ༔ འཇིག་རྟེན་འདི་ནས་ཉེ་དུས་མི་བསྟངས་ཏེ༔ རང་ཉིད་གཅིག་པུར་བར་དོར་འཁྱམས་ཙ་ན༔ རྒྱལ་བ་ཞི་ཁྲོས་ཐུགས་རྗེའི་ཤུགས་ཕྱུངས་ནས༔ མ་རིག་མུན་པའི་སྨག་རུམ་སེལ་བར་ཤོག༔ དགའ་བའི་གྲོགས་དང་བྲལ་ནས་གཅིག་པུར་འཁྱམས༔ རང་སྣང་སྟོང་པའི་གཟུགས་བརྙེན་འཆར་དུས་དེར༔ སངས་རྒྱས་རྣམས་ཀྱི་ཐུགས་རྗེའི་ཤུག་ཕྱུངས་ནས༔ དངངས་སྐྲག་བར་དོའི་འཇིགས་པ་མི་འབྱུང་ཤོག༔ ཡེ་ཤེས་གསལ་བའི་འོད་ལྔ་འཆར་དུས་དེར༔ མི་འཇིགས་མི་སྐྲག་རང་ངོ་ཤེས་གྱུར་ཅིག༔ ཞི་དང་ཁྲོ་བོའི་སྐུ་གཟུགས་འཆར་དུས་དེར༔ མི་འཇིགས་གདེངས་ཐོབ་བར་དོ་ངོ་ཤེས་ཤོག༔ ལས་ངན་དབང་གིས་སྡུག་བསྔལ་མྱོང་ཙམ་ན༔ རྒྱལ་བ་ཞི་ཁྲོས་སྡུག་བསྔལ་སེལ་བར་ཤོག༔ ཆོས་ཉིད་རང་སྒྲ་འབྲུག་སྟོང་ལྡིར་ཙམ་ན༔ ཐེག་ཆེན་ཆོས་ཀྱི་སྒྲ་རུ་འགྱུར་བར་ཤོག༔ སྐྱབས་མེད་ལས་ཀྱི་རྗེས་སུ་འབྲང་དུས་དེར༔ རྒྱལ་བ་ཞི་ཁྲོས་བདག་སོགས་བསྐྱབ་ཏུ་གསོལ༔ བག་ཆགས་ལས་ཀྱི་སྡུག་བསྔལ་མྱོང་ཙམ་ན༔ འོད་གསལ་བདེ་བའི་ཏིང་འཛིན་འཆར་བར་ཤོག༔ སྲིད་པ་བར་དོར་བརྫུས་ཏེ་སྐྱེས་ཙམ་ན༔ ཕྱིན་ལོག་བདུད་ཀྱི་ལུང་བསྟན་མི་འབྱུང་ཤོག༔ གང་དུ་བསམ་པ་དབང་གིས་སླེབ་ཙམ་ན༔ ལས་ངན་འཁྲུལ་པའི་འཇིགས་སྐྲག་མི་འབྱུང་ཤོག༔ གཅན་གཟན་ཁྲོ་བོའི་ངར་སྐད་འདོན་པའི་ཚེ༔ ཡི་གེ་དྲུག་པའི་ཆོས་སྒྲར་འགྱུར་བར་ཤོག༔ ཁ་ཆར་རླུང་དང་མུན་པས་དེད་པའི་ཚེ༔ ཡེ་ཤེས་གསལ་བའི་ལྷ་མིག་མཐོང་བར་ཤོག༔ རིགས་མཐུན་ནང་ཚན་བར་དོའི་སེམས་ཅན་རྣམས༔ མིག་སེར་མེད་ཅིང་མཐོ་རིས་སྐྱེ་བར་ཤོག༔ ཤིན་ཏུ་ཉོན་མོངས་བཀྲེས་ཤིང་སྐོམས་པའི་ཚེ༔ ལྟོག་སྐོམ་ཚ་གྲང་སྡུག་བསྔལ་མི་འབྱུང་ཤོག༔ ཕྱི་མ་ཕ་མའི་འདུ་འཕྲོད་མཐོང་ཙམ་ན༔ རྒྱལ་བ་ཞི་ཁྲོ་ཡབ་ཡུམ་ཉིད་མཐོང་ཤོག༔ གར་སྐྱེས་རང་དབང་ཐོབ་ནས་གཞན་དོན་དུ༔ མཚན་དཔེས་བརྒྱན་པའི་ལུས་མཆོག་ཐོབ་པར་ཤོག༔ བདག་ཉིད་སྐྱེས་པའི་ལུས་མཆོག་ཐོབ་གྱུར་ནས༔ མཐོང་ཐོས་ཐམས་ཅད་མྱུར་དུ་གྲོལ་བར་ཤོག༔ ལས་ངན་ཐམས་ཅད་རྗེས་སུ་མི་འབྲང་ཞིང༔ བསོད་ནམས་གང་ཡོད་འཕེལ་ཞིང་རྗེས་འབྲང་ཤོག༔ གང་དང་གང་དུ་སྐྱེ་བ་དེ་དང་དེར༔ ཚེ་རབས་ཡི་དམ་ལྷ་དང་མཇལ་བར་ཤོག༔ སྐྱེས་མ་ཐག་ཏུ་སྨྲ་ཞིང་འགྲོ་ཤེས་ཏེ༔ སྐྱེ་བ་དྲན་ཅིང་མི་བརྗེད་གཟུངས་ཐོབ་ཤོག༔ ཡོན་ཏན་ཆེ་ཆུང་འབྲིང་དང་སྣ་ཚོགས་པ༔ ཐོས་སམ་མཐོང་བ་ཙམ་གྱིས་ཤེས་གྱུར་ཅིག༔ གང་དུ་སྐྱེ་བའི་ཡུལ་དེར་བཀྲ་ཤིས་ཤིང༔ སེམས་ཅན་ཐམས་ཅད་བདེ་དང་ལྡན་གྱུར་ཅིག༔ རྒྱལ་བ་ཞི་ཁྲོ་ཁྱེད་སྐུ་ཅི་འདྲ་དང༔ འཁོར་དང་སྐུ་ཚེའི་ཞིང་ཁམས་དང༔ ཁྱེད་ཀྱི་མཚན་མཆོག་བཟང་པོ་ཅི་འདྲ་བ༔ དེ་འདྲ་ཁོ་ནར་བདག་སོགས་འགྱུར་བར་ཤོག༔ ཀུན་བཟང་ཞི་ཁྲོ་རབ་འབྱམས་ཐུགས་རྗེ་དང༔ ཆོས་ཉིད་རྣམ་པར་དག་པའི་བདེན་སྟོབས་དང༔ སྔགས་འཆང་རྩེ་གཅིག་བསྒྲུབས་པའི་བྱིན་རླབས་ཀྱིས༔ སྨོན་ལམ་བཏབ་པ་དེ་བཞིན་འགྲུབ་གྱུར་ཅིག༔ བར་དོའི་སྨོན་ལམ་འཇིགས་སྐྱོབ་མ་ཞེས་བྱ་བ་འཁོར་བ་མ་སྟོངས་བར་དུ་མ་རྫོགས་སོ༔
༁ྃ༔ བར་དོ་འཕྲང་སྒྲོལ་གྱི་སྨོན་ལམ་བཞུགས་སོ༔ བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ༔ བརྩེ་བ་ཆེན་པོས་ལམ་སྣ་དྲོང་དུ་གསོལ༔ བདག་ནི་འཁྲུལ་བས་འཁོར་བར་འཁྱམས་པའི་ཚེ༔ ཐོས་བསམ་སྒོམ་གསུམ་མ་ཡེངས་འོད་ལམ་ལ༔ བཀའ་བརྒྱུད་བླ་མ་རྣམས་ཀྱིས་ལམ་སྣ་དྲོངས༔ ཡུམ་མཆོག་མཁའ་འགྲོའི་ཚོགས་ཀྱིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ གཏི་མུག་དྲག་པོས་འཁོར་བར་འཁྱམས་པའི་ཚེ༔ ཆོས་དབྱིངས་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རྣམ་པར་སྣང་མཛད་ལམ་སྣ་དྲོངས༔ ཡུམ་མཆོག་དབྱིངས་ཕྱུག་མ་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ཞེ་སྡང་དྲག་པོས་འཁོར་བར་འཁྱམས་པའི་ཚེ༔ མེ་ལོང་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རྡོ་རྗེ་སེམས་དཔས་ལམ་སྣ་དྲོངས༔ ཡུམ་མཆོག་སངས་རྒྱས་སྤྱན་མས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ང་རྒྱལ་དྲག་པོས་འཁོར་བར་འཁྱམས་པའི་ཚེ༔ མཉམ་ཉིད་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་རིན་ཆེན་འབྱུང་ལྡན་ལམ་སྣ་དྲོངས༔ ཡུམ་མཆོག་མཱ་མ་ཀི་ཡིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོར༔ འདོད་ཆགས་དྲག་པོས་འཁོར་བར་འཁྱམས་པའི་ཚེ༔ སོར་རྟོག་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་སྣང་བ་མཐའ་ཡས་ལམ་སྣ་དྲོངས༔ ཡུམ་མཆོག་གོས་དཀར་མོ་ཡི་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ཕྲག་དོག་དྲག་པོས་འཁོར་བར་འཁྱམས་པའི་ཚེ༔ བྱ་གྲུབ་ཡེ་ཤེས་གསལ་བའི་འོད་ལམ་ལ༔ བཅོམ་ལྡན་དོན་ཡོད་གྲུབ་པས་ལམ་སྣ་དྲོངས༔ ཡུམ་མཆོག་དམ་ཚིག་སྒྲོལ་མས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ བག་ཆགས་དྲག་པོས་འཁོར་བར་འཁྱམས་པའི་ཚེ༔ ལྷན་སྐྱེས་ཡེ་ཤེས་གསལ་བའི་འོད་ལམ་ལ༔ དཔའ་བོ་རིག་འཛིན་རྣམས་ཀྱིས་ལམ་སྣ་དྲོངས༔ ཡུམ་མཆོག་མཁའ་འགྲོའི་ཚོགས་ཀྱིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ འཁྲུལ་སྣང་དྲག་པོས་འཁོར་བར་འཁྱམས་པའི་ཚེ༔ སྔངས་སྐྲག་འཇིགས་སྣང་སྤང་བའི་འོད་ལམ་ལ༔ བཅོམ་ལྡན་ཞི་ཁྲོའི་ཚོགས་ཀྱིས་ལམ་སྣ་དྲོངས༔ དབྱིངས་ཕྱུག་ཁྲོ་མོའི་ཚོགས་ཀྱིས་རྒྱབ་ནས་སྐྱོར༔ བར་དོ་འཇིགས་པའི་འཕྲང་ལས་བསྒྲལ་དུ་གསོལ༔ ཡང་དག་རྫོགས་པའི་སངས་རྒྱས་ས་རུ་སྐྱོལ༔ ཀྱཻ་མ༔ ནམ་མཁའི་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་མཐིང་གའི་ཞིང་ཁམས་མཐོང་བར་ཤོག༔ ཆུ་ཡི་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་དཀར་པོའི་ཞིང་ཁམས་མཐོང་བར་ཤོག༔ ས་ཡི་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་སེར་པོའི་ཞིང་ཁམས་མཐོང་བར་ཤོག༔ མེ་ཡི་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་དམར་པོའི་ཞིང་ཁམས་མཐོང་བར་ཤོག༔ རླུང་གི་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་ལྗང་གུའི་ཞིང་ཁམས་མཐོང་བར་ཤོག༔ འཇའ་ཚོན་ཁམས་རྣམས་དགྲ་རུ་མི་སྡང་ཞིང༔ སངས་རྒྱས་སྣ་ཚོགས་ཞིང་ཁམས་མཐོང་བར་ཤོག༔ སྒྲ་འོད་ཟེར་གསུམ་དགྲ་རུ་མི་སྡང་ཞིང༔ ཞི་ཁྲོ་རབ་འབྱམས་ཞིང་ཁམས་མཐོང་བར་ཤོག༔ དགྲ་རྣམས་ཐམས་ཅད་རང་སྒྲར་ཤེས་པར་ཤོག༔ འོད་རྣམས་ཐམས་ཅད་རང་འོད་ཤེས་པར་ཤོག༔ ཟེར་རྣམས་ཐམས་ཅད་རང་ཟེར་ཤེས་པར་ཤོག༔ བར་དོ་རང་ངོ་རང་གིས་ཤེས་པར་ཤོག༔ སྐུ་གསུམ་ཞིང་ཁམས་མངོན་དུ་འགྱུར་བར་ཤོག༔ ༔བར་དོ་དྲུག་གི་རྩ་ཚིག་ཅེས་བྱ་བ་བཞུགས་སོ༔ ཀྱཻ་མ༔ བདག་ལ་སྐྱེ་གནས་བར་དོ་འཆར་དུས་འདིར༔ ཚེ་ལ་ལོངས་མེད་ལེ་ལོ་སྤངས་བྱས་ནས༔ ཐོས་བསམ་སྒོམ་གསུམ་མ་ཡེངས་ལམ་ལ་འཇུག༔ སྣང་སེམས་ལམ་བསློང་སྐུ་གསུམ་མངོན་གྱུར་བྱ༔ མི་ལུས་ལན་གཅིག་ཐོབ་པའི་དུས་ཚོད་འདིར༔ ཡེངས་མ་ལམ་ལ་སྡོང་པའི་དུས་ཚོད་མིན༔ ཀྱཻ་མ༔ བདག་ལ་རྨི་ལམ་བར་དོ་འཆར་དུས་འདིར༔ གཏི་མུག་རོ་ཉལ་བག་མེད་སྤངས་བྱས་ནས༔ དྲན་པ་ཡེངས་མེད་གནས་ལུགས་ངང་ལ་འཇོག༔ རྨི་ལམ་བཟུང་ནས་སྤྲུལ་བསྒྱུར་འོད་གསལ་སྦྱངས༔ དུད་འགྲོ་བཞིན་དུ་ཉལ་བར་མ་བྱེད་ཅིག༔ གཉིད་དང་མངོན་སུམ་འདྲེས་པའི་ཉམས་ལེན་གཅེས༔ ཀྱཻ་མ༔ བདག་ལ་བསམ་གཏན་བར་དོ་འཆར་དུས་འདིར༔ རྣམ་གཡེངས་འཁྲུལ་པའི་ཚོགས་རྣམས་སྤངས་བྱས་ནས༔ ཡེངས་མེད་འཛིན་མེད་མཐའ་བྲལ་ངང་ལ་འཇོག༔ བསྐྱེད་རྫོགས་གཉིས་ལ་བརྟན་པ་ཐོབ་པར་བྱ༔ བྱ་བ་སྤངས་ནས་རྩེ་གཅིག་བསྒོམ་དུས་འདིར༔ ཉོན་མོངས་འཁྲུལ་བའི་དབང་དུ་མ་བཏང་ཞིག༔ ཀྱཻ་མ༔ བདག་ལ་འཆི་ཁ་བར་དོ་འཆར་དུས་འདིར༔ ཀུན་ལ་ཆགས་སེམས་ཞེན་འཛིན་སྤངས་བྱས་ནས༔ གདམས་ངག་གསལ་བའི་ངང་ལ་མ་ཡེངས་འཇུག༔ རང་རིག་སྐྱེ་མེད་ནམ་མཁའི་དབྱིངས་སུ་འཕོ༔ འདུས་བྱས་ཤ་ཁྲག་ལུས་དང་བྲལ་ལ་ཁད༔ མི་རྟག་སྒྱུ་མ་ཡིན་པར་ཤེས་པར་བྱ༔ ཀྱཻ་མ༔ བདག་ལ་ཆོས་ཉིད་བར་དོ་འཆར་དུས་འདིར༔ ཀུན་ལ་སྔངས་སྐྲག་འཇིགས་སྣང་སྤངས་བྱས་ནས། གང་ཤར་རང་སྣང་རིག་པར་ངོ་ཤེས་འཇུག༔ བར་དོའི་སྣང་ཚུལ་ཡིན་པར་ཤེས་པར་བྱ༔ དོན་ཆེན་འགགས་ལ་ཐུག་པའི་དུས་ཤིག་འོང༔ རང་སྣང་ཞི་ཁྲོའི་ཚོགས་ལ་མ་འཇིགས་ཤིག༔ ཀྱཻ་མ༔ བདག་ལ་སྲིད་པ་བར་དོ་འཆར་དུས་འདིར༔ འདུན་པ་རྩེ་གཅིག་སེམས་ལ་བཟུང་བྱས་ནས༔ བཟང་པོ་ལས་ཀྱི་འཕྲོ་ལ་ནན་གྱིས་མཐུད༔ མངལ་སྒོ་བགག་ནས་རུ་ལོག་དྲན་པར་བྱ༔ སྙིང་རུས་དག་སྣང་དགོས་པའི་དུས་ཤིག་ཡིན༔ མིག་སེར་སྤོངས་ལ་བླ་མ་ཡབ་ཡུམ་བསྒོམ༔ འཆི་བ་འོང་སྙོམས་མེད་པའི་བློ་རིང་པོ༔ དོན་མེད་ཚེ་འདིའི་བྱ་བ་བསྒྲུབས་བསྒྲུབས་ནས༔ ད་རེས་སྟོང་ལོག་བྱས་ན་ཤིན་ཏུ་འཁྲུལ༔ དགོས་ངོ་ཤེས་པ་དམ་པའི་ལྷ་ཆོས་ཡིན༔ ད་ལྟ་ཉིད་དུ་ལྷ་ཆོས་མི་བྱེད་དམ༔ གྲུབ་ཆེན་བླ་མའི་ཞལ་ནས་འདི་སྐད་གསུངས༔ བླ་མའི་གདམས་ངག་སེམས་ལ་མ་བཞག་ན༔ རང་གིས་རང་ཉིད་བསླུ་བར་མི་འགྱུར་རམ༔ དཀོན་མཆོག་གསུམ་གྱིས་བར་དོའི་སྡུག་བསྔལ་ཆེན་པོ་ལས་སྐྱོབས་པར་མཛད་དུ་གསོལ༔ ཞེས་གསུངས་སོ༔ བར་དོ་ཐོས་གྲོལ་གྱི་རྩ་ཚིག་འདི༔ འཁོར་བ་མ་སྟོང་བར་དུ་མ་རྫོགས་སོ༔ དགེའོ༔
༄༅། །བར་དོའི་ངོ་སྤྲོད་བསྡུས་པ་བཞུགས་སོ། །
སྤྱིར་ལུས་ཅན་རྣམས་འཆི་བའི་ཚེ་དང་པོ་རགས་པའི་ཐིམ་རིམ་ཉི་ཤུ་ནི། གཟུགས་ཀྱི་ཕུང་པོ་ཐིམ་པས་ཡན་ལག་ཐམས་ཅད་ཕྲ་བ་དང་། ལུས་ཀྱི་ཉམས་ཞན་ཅིང་ནུས་པ་མེད་པར་འགྱུར། མེ་ལོང་ལྟ་བུའི་ཡེ་ཤེས་ཐིམ་པས་སེམས་མི་གསལ་ཞིང་རབ་རིབ་ཏུ་འགྱུར། སའི་ཁམས་ཐིམ་པས་ལུས་ཐམས་ཅད་སྐམ་པར་འགྱུར། མིག་གི་དབང་པོ་ཐིམ་པས་མིག་མི་གསལ་བར་འགྱུར་ཞིང་ཟླུམ་པར་འགྱུར། ཡུལ་གཟུགས་ཐིམ་པས་ལུས་ཀྱི་མ དངས་མེད་ཅིང་ཉམས་པར་འགྱུར། ཡང་ཚོར་བའི་ཕུང་པོ་ཐིམ་པས་ཚོར་བ་ཉམས་སུ་མི་མྱོང་། མཉམ་ཉིད་ཡེ་ཤེས་ཐིམ་པས་ཚོར་བ་གསུམ་དྲན་པར་མི་འགྱུར། ཆུའི་ཁམས་ཐིམ་པས་རང་ལུས་ཀྱི་ཆུ་དང་རྔུལ་དང་གཅིན་དང་ཁུ་ཁྲག་སོགས་སྐམ་པར་འགྱུར། རྣ་བའི་དབང་པོ་ཐིམ་པས་ཕྱི་ནང་གི་སྒྲ་མི་ཐོས། ཡུལ་སྒྲ་ཐིམ་པས་རང་ལུས་ཀྱི་སྒྲ་མི་ཐོས། ཡང་འདུ་ཤེས་ཀྱི་ཕུང་པོ་ཐིམ་པས་རྐང་གཉིས་ལ་སོགས་པའི་སེམས་ཅན་རྣམས་མི་དྲན། སོ་སོར་རྟོགས་པའི་ཡེ་ཤེས་ཐིམ་པས་ཕ་མ་བུ་སྲིང་ལ་སོགས་པའི་མིང་མི་དྲན། མེའི་ཁམས་ཐིམ་པས་ཟས་མི་འཇུ། སྣའི་དབང་པོ་ཐིམ་པས་སྟེང་རླུང་དལ་གྱིས་འགྲོ། ཡུལ་གྱི་དྲི་ཐིམ་པས་རང་གི་ལུས་ལ་དྲི་མི་བྲོའོ། །ཡང་འདུ་བྱེད་ཀྱི་ཕུང་པོ་ཐིམ་པས་ལུས་ཀྱི་བྱ་བ་ཐམས་ཅད་ལ་འཇུག་པར་མི་འགྱུར། བྱ་བ་གྲུབ་པའི་ཡེ་ཤེས་ཐིམ་པས་འཇིག་རྟེན་ཀྱི་བྱ་བ་དང་དགོས་པ་མི་དྲན། རླུང་གི་ཁམས་ཐིམ་པས་རླུང་བཅུ་གནས་ནས་འཕོ། ལྕེའི་དབང་པོ་ཐིམ་པས་ལྕེ་སྦོམ་ཞིང་ཐུང་ལ་རྩ་བ་སྔོན་པོར་འགྲོ། ཡུལ་གྱི་རོ་ཐིམ་པས་རོ་དྲུག་ཉམས་སུ་མི་མྱོང་ངོ་། །དེ་ལྟར་རགས་པ་ཉི་ཤུ་ཐིམ་ནས། ཕྲ་བ་ནང་གི་འབྱུང་བའི་ཐིམ་ལུགས་ནི། ས་ཆུ་ལ་ཐིམ་པས་ལུས་བསྒུལ་བསྐྱོད་མི་ནུས་ཤིང་ཟུང་མི་ཐུབ། ལུས་ས་ལ་བྱིང་བ་སྙམ་བྱེད། ནང་རྟགས་སྨིག་རྒྱུ་ལྟ་བུ་སྔོ་མེར་མེར་བ་དང་། ཆར་ཟིམ་དང་ཆུ་གཡོ་བའི་རྣམ་པ་ལྟ་བུ་འབྱུང་། ཆུ་མེ་ལ་ཐིམ་པས། ཁ་སྣ་སྐམ་ཞིང་ལྕེ་རྐན་ཕུག་ཏུ་འགྲོ། ནང་རྟགས་སུ་དུ་བ་འཕྱུར་བ་ལྟ་བུ་དང་། དུ་ཐང་ཆགས་པ་ལྟ་བུ་འབྱུང་། མེ་རླུང་ལ་ཐིམ་པས་ལུས་ཀྱི་དྲོད་མཐའ་ནས་སྡུད་ཅིང་ཕོ་བའི་མེ་དྲོད་ཉམས། ནང་རྟགས་སུ་སྲིན་བུ་མེ་ཁྱེར་ལྟ་བུ་དམར་ཙག་ཙག་དང་། དམར་ཕྲམ་ཕྲོམ་འབྱུང་། རླུང་རྣམ་ཤེས་ལ་ཐིམ་པས། དབུགས་ཕྱིར་རིང་དུ་རྒྱུ་ཞིང་། ནང་དུ་སྡུད་མི་ཤེས་པར་རགས་པའི་རྒྱུ་བ་ཆད། ནང་རྟགས་སུ་མར་མེ་འབར་བའི་སྣང་བ་དང་། སྒྲོན་མེའིཕྲེང་བ་བསྒྲིགས་པ་ལྟ་བུ་འབྱུང་། རྣམ་ཤེས་ནམ་མཁའ་ལ་ཐིམ་པས་ནང་རྟགས་སུ་ཤེས་པ་དྭངས་བ་དང་། ཕྱི་རྟགས་སུ་སྤྲིན་མེད་པའི་ནམ་མཁའ་ལྟ་བུ་འབྱུང་། དེ་ནས་ནམ་མཁའ་འོད་གསལ་ལ་ཐིམ་པས། སྣང་བཞི་རིམ་གྱིས་འཆར་ཏེ།
དང་པོ་སྤྱི་བོ་ནས་ཕ་ལས་ཐོབ་པའི་ཐིག་ལེ་དཀར་ཆ་དེ་ཉིད་ཐུར་དུ་བབས་ནས་སྙིང་ཀར་སོན་པ་ན་སྣང་བ་ཞེས་བྱ་སྟེ། ཕྱི་རྟགས་སུ་སྣང་བ་ཐམས་ཅད་སྤྲིན་བྲལ་གྱི་ནམ་མཁའ་གཡའ་དག་པ་ལ་ཟླ་འོད་ཀྱིས་ཁྱབ་པ་ལྟ་བུ་དཀར་ལམ་པ་འབྱུང་། ནང་རྟགས་སུ་གཟུང་བའི་རྣམ་རྟོག་རགས་པས་སྟོང་པའི་ཤེས་པའི་རང་གདངས་གསལ་བར་སྣང་བ་འཆར། གཉིས་པ་དབུ་མའི་མས་སྣའི་ཁམས་དམར་ཆ་དྭངས་མ་གྱེན་དུ་སོང་པས་སྣང་བའི་ཡེ་ཤེས་འཆར་པ་ལ་ཐིམ། ཕྱི་རྟགས་སུ་སྤྲིན་མེད་པའི་ནམ་མཁའ་ཉི་འོད་ཀྱིས་ཁྱབ་པ་ལྟ་བུ་དམར་ལམ་པ་འཆར། ནང་རྟགས་སུ་འཛིན་པའི་རྣམ་རྟོག་རགས་པའི་ཆོས་སྟོང་པའི་སེམས་ཤིན་ཏུ་གསལ་བར་སྣང་བ་འཆར། གསུམ་པ་དྭངས་མ་དཀར་དམར་སྙིང་གར་ཕྲད་པའི་དུས་སུ་མཆེད་པའི་ཡེ་ཤེས་ཐོབ་པ་ལ་ཐིམ་པས། ཕྱི་རྟགས་སུ་ནམ་མཁའ་ལ་མུན་ནག་གིས་ཁྱབ་པ་ལྟར་ནག་ཐིབས་ཀྱིས་འགྲོ་བའི་ནག་ལམ་དང་། ནང་རྟགས་སུ་ཤིན་ཏུ་ཕྲ་བའི་གཟུང་འཛིན་གྱི་རྟོག་པའི་ཆོས་ཆེར་སྟོང་པ་སྣང་ཆའི་སྟེང་དུ་ཐ་དད་པའི་མཚན་མ་ཐམས་ཅད་ནུབ་པས་སེམས་འགགས་པ་ལ་ཕྱོགས་པ་སྣང་བ་ཐོབ་པའི་ཡེ་ཤེས་འཆར། བཞི་པ་དེ་ནས་སྙིང་གའི་རྩ་དར་དཀར་གྱི་སྐུད་པ་འདྲ་བའི་ནང་གི་ཁྲག་དབུགས་ཀྱི་དྭངས་མ་ཐིག་ལེ་ཨ་ཧི་སོགས་རྫོགས་པར་ཐིམ་པས་འཆི་ཁའི་གཞི་དུས་ཀྱི་འོད་གསལ་འཆར་སྟེ། ཕྱི་རྟགས་སུ་སྤྲིན་དང་བྲལ་བའི་ནམ་མཁའ་གཡའ་དག་པ་ལྟ་བུ་དང་སྟོང་གསལ་མཐའ་དབུས་མེད་པའི་སྣང་བ་དང་། ནང་རྟགས་སུ་རྣམ་པར་མི་རྟོག་པ་ལྷན་ཅིག་སྐྱེས་པ་ཤིན་ཏུ་སྤྲོས་པ་དང་བྲལ་བའི་ཡེ་ཤེས་ལ་གནས་པ་སྟེ་འདི་ངོས་ཟིན་ནས་ད་ལྟའི་ཉམས་ལེན་གྱི་ངང་དུ་བཞག་ན་འོད་གསལ་མ་བུ་འདྲེས་ཏེ་བར་དོ་དང་པོ་ལ་གྲོལ་བ་ཡིན་ནོ། །འདི་ནི་སྟོང་པའི་འོད་གསལ་རྒྱུད་སྡེ་སྤྱི་དང་མཐུན་པར་བཤད་པ་ཡིན་ལ་འདིའི་སྐབས་སུ་སྣང་བའི་འོད་གསལ་ལྷ་སྐུ་དང་། ཐིག་ལེ་ལ་སོགས་པ་འཆར་ཚུལ་རྫོགས་ཆེན་གྱི་རྒྱུད་སྡེ་རྣམས་ནས་བཤད་པ་ཡོད་ཀྱང་ཇི་ལྟ་བར་གྲོལ་བ་ལོང་ཡོད་དུ་འཆར་དཀའ་བར་སྣང་ངོ་། །དེ་ནས་སྣང་གསུམ་ཐིམ་པའི་འོད་གསལ་དེ་ལས་སླར་ཡང་རིམ་གྱིས་མཆེད་དེ་སྲིད་པ་བར་དོའི་ལུས་སུ་འགྲུབ་པ་ནི། བར་དོར་ཅི་ཙམ་གནས་པའི་ཕྱེད་སྔ་མ་ལ་ཚེ་སྔ་མའི་གཟུགས་དང་། ཕྱི་མ་ལ་ཕྱི་མ་གང་དུ་སྐྱེ་འགྱུར་གྱི་གཟུགས་ཀྱི་རྣམ་པ་ཅན་དབང་པོ་ཐམས་ཅད་ཚང་ཞིང་། མའི་མངལ་མ་གཏོགས་པར་རྫུ་འཕྲུལ་གྱིས་ཐོག་མེད་དུ་རྒྱུ་བ་བར་དོ་རིགས་མཐུན་པ་རྣམས་དང་ལྷའི་མིག་དག་པ་ཐོབ་པ་རྣམས་མ་གཏོགས་གཞན་གྱིས་མི་མཐོང་བ། དཔེར་ན་རྨི་ལམ་གྱི་ལུས་ལྟ་བུར་སྐད་ཅིག་ལ་སྐྱེས་ནས་སྣང་བའང་མ་ཡིན་མུན་པའང་མ་ཡིན་པའི་སྣང་མུན་འོད་ཀྱི་བར་དོ་ཞེས་བྱ། འདིའི་སྐབས་སུ་ཤི་བ་ངོ་ཤེས་དཀའ་བས། ནམ་མཁར་བལྟས་ན་ཉི་ཟླ་མི་མཐོང་བ་དང་། ས་ལ་རྐང་རྗེས་དང་། གྲིབ་མ་མེད་པ་སོགས་བར་དོ་ཡིན་པའི་རྟགས་སུ་བཤད། འདིའི་ཚེ་ལས་དག་མ་དག་གི་སྣང་བ་བཟང་ངན་སྣ་ཚོགས་དང་། ཁྱད་པར་འཇིགས་པའི་སྒྲ་བཞི་ཞེས་པ་ས་རླུང་ལས་རི་ཉིལ་བ་ལྟ་བུའི་སྒྲ། ཆུ་རླུང་ལས་རྒྱ་མཚོའི་རླབས་འཆོལ་བའི་སྒྲ། མེ་རླུང་ལས་ནགས་ལ་མེ་མཆེད་པའི་སྒྲ། རླུང་གི་རླུང་ལས་འབྲུག་སྒྲ་སྟོང་དུས་གཅིག་ཏུ་ལྡིར་བའི་སྒྲ། ཉམ་ང་བའི་གཡང་ས་གསུམ་ནི༑ དུག་གསུམ་གྱི་རང་གཟུགས་གཡང་ས་དཀར་དམར་ནག་གསུམ་མཐོང་ནས། དེར་ལྟུང་བ་ན་མངལ་དུ་ཆུད་པ་སོགས་འབྱུང་། འདི་དག་གི་ཚེ་སྐྱེ་གནས་ཚོལ་བ་དང་། གནས་ལུས་ལ་སྲེད་པ་སོགས་རྒྱུན་མར་འབྱུང་བ་ཡིན་ཞིང་། འོད་ཀྱི་འཁོར་ལོ་དང་། ས་ཕུག་དང་། གད་སྟོང་དང་། དུད་འགྲོ་ཕོ་མོ་དང་། མི་ཕོ་མོ་ལ་སོགས་པ་མངལ་སྒོ་དང་སྐྱེ་གནས་ཀྱི་སྣང་བ་མི་འདྲ་བ་སྣ་ཚོགས་འཆར་བ་ཡིན་ནོ། །
དེ་དག་གི་ཚེ་ཉམས་ལེན་གྱི་གནད་ནི། དང་པོ་འཆི་ངེས་པར་བློ་ཐག་ཆོད་པའི་ཚེ་ཚེ་འདིའི་ཞེན་པ་དང་འབྲེལ་བ་ཐམས་ཅད་བཅད། དམ་ཚིག་ཉམས་ཆགས་དང་སྡིག་ལྟུང་སོགས་ལ་སྙིང་ཐག་པ་ནས་བཤགས་པ་བྱ། རང་བྱས་ཀྱི་སྡིག་པ་དྲན་ནས་འགྱོད་པ་དང་། འཆི་བ་ལ་འཇིགས་སྐྲག ཚེ་འདིའི་ཞེན་པ་སོགས་སྐད་ཅིག་ཙམ་ཡང་མི་བྱ་བར། དགའ་ཡལ་ལེ། སྤྲོ་སང་ངེ་། ད་རེས་འཆི་བ་འོད་གསལ་ངོས་ཟིན་པར་བྱ་བའམ་མིན་ཀྱང་བར་དོར་འོག་མིན་མཁའ་སྤྱོད་ཀྱི་གནས་སམ་ཟངས་མ དོག་དཔལ་རི༑ བདེ་བ་ཅན་ལ་སོགས་པར་ངེས་པར་འགྲོ་ཆོག་པས་རེ་དགའ། དག་པའི་ཞིང་ཁམས་དེ་དག་ཏུ་འགྲོ་བར་བྱའོ་སྙམས་པའི་འདུན་པ་དྲག་པོ་མ་བརྗེད་པར་བྱ། ད་ལྟའི་རང་རྒྱུད་ཀྱི་ཉམས་ལེན་གང་གསལ་དེ་གའི་ངང་དུ་བློ་ལྷོད་ཀྱིས་བཞག་ནས་ཚེའི་འདུ་བྱེད་གཏོང་བ་ལས། ད་ལྟ་གོམ་འདྲིས་མེད་པའི་མན་ངག་གཞན་དེའི་ཚེ་ཉམས་སུ་མི་ལོན་པས་ད་ལྟ་རང་གི་ཉམས་ལེན་གང་གསལ་བ་དེའི་ངང་དུ་འཇོག་པ་དང་། ཟངས་མདོག་དཔལ་རི་སོགས་དག་པའི་ཞིང་དུ་འགྲོ་སྙམས་པའི་འདུན་པ་གཉིས་པོ་འདི་ལས་ལྷག་པ་མེད་དོ། །ཁྱད་པར་རང་ཉིད་གང་ལ་འདུན་པ་གཏད་པའི་དག་པའི་ཞིང་ཁམས་དེར་འགྲོ་བར་བྱའོ་སྙམས་པའི་འདུན་པ་ཡང་དང་ཡང་དུ་ཡིད་ལ་བྱ་བ་ནི་གནད་ཁྱད་པར་ཅན་ཡིན་པས་ད་ལྟའང་ཉིན་མཚན་རྒྱུན་དུ་ཡིད་ལ་མི་འབྲལ་བར་ཤེས་པར་གནད་གལ་པོ་ཆེ་ཡིན་ནོ། །
༈ ཐེག་ཆེན་ལམ་གྱི་རྩ་བ་དམ་པ་གསུམ་ཡིན་ཏེ། དེ་གང་ཞེ་ན་འདི་ལྟར། དང་པོ་དགེ་བ་ཐབས་ཀྱིས་ཟིན་པའི་སེམས་བསྐྱེད། དངོས་གཞིའི་དགེ་བ་རྐྱེན་གྱིས་མི་བཤིག་པའི་དམིགས་མེད། མཇུག་དགེ་བ་གོང་འཕེལ་དུ་འགྲོ་བའི་བསྔོ་བ་རྣམས་ནི་དམ་པ་གསུམ་ཡིན་ལ། དང་པོ་སྦྱོར་བ་སེམས་བསྐྱེད་དམ་པ་ནི། འདི་ལྟར་ནམ་མཁའ་དང་མཉམ་པའི་སེམས་ཅན་ཐམས་ཅད་ཡེ་ཐོག་མའི་དུས་ནས་ད་ལྟའི་བར་དུ་རང་གི་ཕ་མར་མ་གྱུར་པ་ནི་གཅིག་ཀྱང་མེད། ཕ་མར་གྱུར་པའི་དུས་སུ་ད་ལྟའི་ཕ་མ་བཞིན་དུ་ཟས་ཀྱི་ཕུད་བྱིན། གོས་ཀྱི་བརྩེས་གཡོག ཤིན་ཏུ་བྱམས་པའི་བསམ་སྦྱོར་གྱིས་བསྐྱེད་བསྲིངས་པའི་དྲིན་ཆེན་ཤ་སྟག་ཡིན་མོད། དེ་དག་ཐམས་ཅད་ཀྱིས་འདོད་པ་བདེ་བ་རེ་འདོད་ཀྱང་བདེ་བའི་རྒྱུ་དགེ་བ་བཅུ་པོ་བསྒྲུབ་མི་ཤེས། སྡུག་བསྔལ་མི་འདོད་ཀྱང་སྡུག་བསྔལ་གྱི་རྒྱུ་མི་དགེ་བ ཅུ་པོ་འཆོལ་ཉོག་ཏུ་སྤྱོད་ནས་ལམ་ལོག་མགོ་རྨོངས་ལོང་བ་ཐང་དཀྱིལ་དུ་འཁྱམས་པ་ལྟ་བུའི་སྐྱབས་མེད་མགོན་མེད་དུ་གྱུར་པའི་སེམས་ཅན་འདི་རྣམས་སྙིང་རེ་རྗེ། འདི་དག་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་ཆེད་དུ་བདག་གིས་དམ་པའི་ཆོས་འདི་ཉན་ནས་ཉམས་སུ་བླང་བར་བགྱིའོ། །
སྙམ་པ་ཐེག་པ་ཐུན་མོངས་ཀྱི་སེམས་བསྐྱེད་ཡིན། གསང་སྔགས་རྡོ་རྗེ་ཐེག་པའི་ཁྱད་པར་ནི་བདག་དང་མཐའ་ཡས་པའི་སེམས་ཅན་ཐམས་ཅད་ཡེ་ནས་སངས་རྒྱས་པའི་རང་བཞིན་ཡིན་ཀྱང་། རང་ངོ་མ་ཤེས་པས་འཁྲུལ་བས་འཁོར་བའི་ལམ་ལ་ཁ་འཁྱམས་པ་འདི་དག་ཐམས་ཅད་ལ་རང་གནས་ཀྱི་ཡེ་ཤེས་ངོ་སྤྲད་ནས་ཚེ་ལུས་གཅིག་གིས་རྡོ་རྗེ་འཆང་གི་གོ་འཕང་ཐོབ་པའི་ཕྱིར་བདག་གིས་བསྐྱེད་རྫོགས་ཟབ་མོ་སོགས་ལ་བསླབ་པར་བྱའོ་སྙམ་དུ་སེམས་བསྐྱེད། དངོས་གཞི་དམིགས་མེད་དམ་པ་ནི་སྣོད་བཅུད་དག་མཉམ་ཆེན་པོ་དེ་རང་བཞིན་དུ་ཡེ་ནས་གནས་པ་དེ་ཡིན་པ་ལྟར་གསལ་བཏབ་ནས་ཆོས་བྱེད་པ་པོ་བདག་དང་བྱ་རྒྱུའི་ཆོས་བྱ་བ་དང་བཅས་པ་དམིགས་མེད་ཕྱམ་གདལ་དུ་ཐག་ཆོད་ན་དེ་ཡིན། དེ་མིན་ན་དེ་དང་རྗེས་སུ་མཐུན་པ་རང་གིས་སྔར་བླ་མའི་དྲིན་གྱིས་རྟོགས་པའི་ལྟ་དོན་ཇི་ལྟ་བུ་ཞིག་ཡིན་ཀྱང་། དེའི་ངང་ནས་རྣམ་རྟོག་གྱ་གྱུའི་དབང་དུ་མི་གཏོང་བར་དགེ་སྦྱོར་ལ་འབད་པར་བྱའོ། །རྗེས་སུ་བསྔོ་བ་དམ་པ་ནི། བདག་གཞན་སེམས་ཅན་ཐམས་ཅད་ཀྱི་དུས་གསུམ་གྱི་བསགས་པའི་དགེ་ཚོགས་ཐམས་ཅད་གཅིག་ཏུ་བསྡུས་ཤིང་བཟླུམ་ཏེ་བསྡོམ་ནས་འདས་མ་འོངས་ད་ལྟའི་སངས་རྒྱས་རྣམས་ཀྱི་སེམས་ཅན་གྱི་དོན་དུ་བསྔོ་བ་ཇི་ལྟར་མཛད་པ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱི་སྙམ་པ་ནི་སངས་རྒྱས་ཀྱི་རྗེས་སུ་བསྔོས་པ་ཡིན།
འཇམ་དཔལ་དཔའ་བོ་དང་སྤྱན་རས་གཟིགས་ལ་སོགས་རྒྱལ་སྲས་རྣམས་ཀྱི་བསྔོ་བ་ལྟར་བསྔོས་ན་བྱང་སེམས་རྣམས་ཀྱི་རྗེས་སུ་བསྙེགས་ཏེ་བསྔོས་པ་ཡིན་གང་ལྟར་ན་སེམས་ཅན་རྣམས་ལ་དགེ་རྩ་བསྔོས་པའི་མཐུས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་དམིགས་ཏེ་བསྔོ་བ་ཤེས་པར་བྱའོ། །མདོར་ན་དགེ་སྦྱོར་ཐམས་ཅད་ཀྱི་ཐོག་མར་དོན་གཉིས་ལྡན་པའི་སེམས་བསྐྱེད། དངོས་གཞི་བྱ་བྱེད་ལས་གསུམ་གྱི་དམིགས་པ་དང་བྲལ་བ། རྗེས་སངས་རྒྱས་དང་སེམས་དཔའ་རྣམས་ཀྱི་རྗེས་སུ་བསྙེགས་ཏེ་བསྔོས་ན་དམ་པ་གསུམ་གྱིས་ཟིན་པའི་དགེ་བ་ཐར་བ་དང་ཆ་མཐུན་པ་ལགས།
༈ སྤྱིར་དགེ་བ་གང་བྱེད་ཐམས་ཅད་དམ་པ་གསུམ་གྱིས་ཟིན་པ་གལ་ཆེ་སྟེ། དང་པོ་དགེ་བ་གང་བྱེད་ལ་ཐབས་ཀྱིས་ཟིན་པ་སྦྱོར་བ་སེམས་བསྐྱེད། དགེ་བ་རྐྱེན་གྱིས་མི་བཤིག་པར་བྱེད་པ་དངོས་གཞི་དམིགས་མེད། དགེ་བ་གོང་འཕེལ་དུ་འགྲོ་བ་མཇུག་བསྔོ་བའོ། །
དང་པོ་སེམས་བསྐྱེད་ནི།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དགེ་བ་སྒྲུབ་སྙམ་པ་དེ་ཡིན། སེམས་བསྐྱེད་འདི་ལ་སེམས་ཅན་གྱི་དོན་དུ་སྙམ་པ་དང་། རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པ་དེ་གཉིས་ཚང་དགོས། འདི་གཉིས་མ་ཚང་ན་བྱམས་དང་སྙིང་རྗེ་ཙམ་གྱིས་སེམས་བསྐྱེད་ཀྱི་གོ་མི་ཆོད། དངོས་གཞི་དམིགས་མེད་ནི། ཕྱག་རྫོགས་ཀྱི་ཉམས་ལེན་ཤེས་མཁན་ཡིན་ན་རང་རང་གི་ཉམས་ལེན་སྐྱོང་བ་དེས་འཐུས།
མཇུག་བསྔོ་བ་ནི།
རྒྱལ་བ་སྲས་དང་བཅས་པས་ཇི་ལྟར་བསྔོས་པ་དེ་ལྟར་བསྔོ་སྙམ་པ་དེ་འཁོར་གསུམ་ཡང་དག་གི་བསྔོ་བ་རྗེས་མཐུན་པ་ཡིན་པས་དེ་ལས་ལྷག་པ་མེད། དུས་རྒྱུན་གསོལ་བ་འདེབས་པའི་ཡུལ་བླ་མ་སངས་རྒྱས་ཀུན་འདུས། དཀོན་མཆོག་ཀུན་འདུས་ཀྱི་ངོ་བོ་ཡིན་པས་འདི་གཅིག་པུ་ལ་གསོལ་བ་བཏབ་པས་འཐུས། དེ་ཡང་བླ་མའི་ཐུགས་རིག་པའི་ཡེ་ཤེས་སྣང་སྟོང་དབྱེར་མེད་དེ་ཡེ་སངས་རྒྱས་པའི་ཡེ་ཤེས་ཡིན་པས་། སངས་རྒྱས་སྐུ་གསུམ་འདི་ལ་འདུས། བླ་མའི་ཐུགས་རྒྱུད་ན་བཞུགས་པའི་ཐོས་བསམ་སྒོམ་གསུམ་གྱི་ཡོན་ཏན་རྣམས་ཆོས་ཡིན་ཏེ། ཐོས་བསམ་ལུང་དང་སྒོམ་པ་རྟོགས་པ་གཙོ་ཆེ། བླ་མའི་ཐུགས་ཡེ་ཤེས་དང་ཐུགས་རྒྱུད་ཀྱི་ཡོན་ཏན་གཉིས་དབྱེར་མི་ཕྱེད་པའི་ཆ་ནི་དགེ་འདུན་ཡིན་ཏེ། ཚོགས་རྣམས་ཀྱི་མཆོག་ཡིན་པའི་ཕྱིར་རོ། །དེས་ན་སངས་རྒྱས་ལ་གསོལ་བ་བཏབ་ཀྱང་འདི་དང་འདྲ་ཞིང་བླ་མ་ཡང་དེར་འདུ། བླ་མ་དང་སངས་རྒྱས་གཉིས་གནས་སྐབས་གདུལ་བྱ་ལ་སྣང་ཚུལ་གྱི་ཁྱད་པར་ལས་ངོ་བོ་གཅིག་སྟེ། ཚེས་གསུམ་གྱི་ཟླ་བ་དང་བཅོ་ལྔའི་ཟླ་བ་བཞིན་ནོ༑ ༑ཡི་དམ་དང་མཁའ་འགྲོ་སོགས་ཀྱང་འདི་གཉིས་ལ་མ་འདུས་པ་མེད་དོ། །ཤེར་ཕྱིན་གྱི་དོན་ནི། མི་གནས་པའི་གནས་པ་ནི་ཕྱི་ཡུལ་གྱི་བཟང་ངན་གཉིས་ཀྱི་ཞེན་པ་བཅད། མི་སྦྱོར་བའི་སྦྱོར་བ་ནི། མི་བསམ། མི་ཡེང་མི་སྒོམ། རང་བབ་འདུག་པའོ།། དགེའོ།། དགེའོ།། དགེའོ།།
རྩིས་འཕྲུལ་པ་དང་ཡིག་སྒྲིག་པ་ཨོ་རྒྱན་བསམ་འགྲུབ།
ཞུ་དག་པ་སྐལ་བཟང་དར་རྒྱས་དང་ཨོ་རྒྱན་བསམ་འགྲུབ།
